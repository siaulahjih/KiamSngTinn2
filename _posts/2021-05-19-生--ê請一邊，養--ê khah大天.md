---
chapter: 鹹酸甜第2冊
title: 079. 生--ê請一邊，養--ê khah大天
author: Siau Lah-jih
date: 2021-05-19
category: chheh
show_chapter: 0
layout: post
toc: true
---

## 〈079〉
# 生--ê請一邊，養--ê khah大天
> **Seⁿ--ê chhiáⁿ chi̍t-piⁿ, iúⁿ--ê khah tōa thiⁿ**

澳洲來ê人客卡雅小姐，伊tī台灣出世，m̄知影是án-chóaⁿ soah tòa tùi澳洲去。Chit-mái伊hām iúⁿ飼伊ê澳洲老母，m̄驚路途遙遠，千里迢迢來台灣boeh走chhōe伊ê親生父母。

澳洲ê hit-ê老母，實在hō͘人o-ló，為tio̍h cha-bó͘-kiáⁿ ê要求，陪伊完成希望。也m̄驚á人nā chhōe tio̍h親生kiáⁿ，恐驚m̄放人，到時m̄ to̍h怨嘆。Ná ē chiah雞婆ka-tī來找麻煩。真ka-chài，親生父母iáu未chhōe--tio̍h，人卡雅小姐to̍h聲明講，nā好運hō͘伊chhōe tio̍h親生父母，伊也boeh tńg去澳洲無boeh tòa台灣；伊ē要求iúⁿ飼伊ê父母，hō͘伊ē-tàng sù常tńg來台灣thit-thô，hām伊ê親父母兄弟姊妹和好。人hit-ê澳洲媽媽看法kah伊kāng款，為tio̍h疼kiáⁿ，講án-ne真好。

卡雅小姐ê看法真tio̍h，「生--ê請一邊，養--ê khah大天。」想當時伊失蹤pháng--kiàn，nā無chit位媽媽ka收留教養，to̍h無今á日千里chhōe母ê事件。咱ùi toh位來tio̍h知影，siáⁿ人kā咱飼大mā ài知恩情。卡雅小姐，祝福你趕緊chhōe tio̍h你ê親生a-niâ！

看tio̍h卡雅小姐ê好運，想tio̍h失去母愛ê兒童。有--ê是厝--裡sàn-chhiah分人做kiáⁿ；有--ê是老母死去，老父koh再娶；有--ê是未婚媽媽ê棄嬰，hō͘人khioh去飼；mā有hông偷抱去賣…。Chia-ê gín-á lóng是可憐ê孩兒，in ê命運kám有thang像卡雅小姐chiah-nī福氣？想--tio̍h to̍h hō͘人擔心咱ê社會，ná ē án-ne-siⁿ？


### 【註解】

|詞|解說|
|養--ê|Iúⁿ--ê，ióng--ê，『養的』。|
|澳洲|Ò-chiu。|
|Tòa tùi澳洲去|『住到澳洲去』。|
|Iúⁿ飼|Iúⁿ-chhī，『養育』。|
|分人做kiáⁿ|送人做kiáⁿ。|
|棄嬰|Khì-iⁿ。|
|Khioh|『揀』，『拾』。|
|Hông偷抱去|Hō͘人偷抱去。|

