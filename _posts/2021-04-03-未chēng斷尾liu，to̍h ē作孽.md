---
chapter: 鹹酸甜第2冊
title: 033. 未chēng斷尾liu，to̍h ē作孽
author: Siau Lah-jih
date: 2021-04-03
category: chheh
show_chapter: 0
layout: post
toc: true
---

## 〈033〉
# 未chēng斷尾liu，to̍h ē作孽
> **Bē-chēng tn̄g bóe-liu, to̍h ē chok-gia̍t**

掀開報紙實在驚死人，泡沫紅茶店竟然出現hit-lō穿chhah清涼ê cha-bó͘ gín-á-phí，大膽跳豔舞，調查年歲iáu未超過18；另外chi̍t-ê消息，講根據調查，高中職校ê學生，有將近一成bat試過男女ê性愛，也to̍h是有過性經驗，iáu未sêng-liân--leh，是作孽！

莫怪做人父母，飼kiáⁿ chhiâⁿ kiáⁿ，愛伊嬰á iⁿ-iⁿ睏，一暝大一寸，嬰á iⁿ-iⁿ惜，一暝大一尺；chhiâⁿ--ah chhiâⁿ，養--ah養，成長總--是hō͘人歡喜，tōa-hàn帶來父母希望，m̄-koh飼kah 15、16 boeh tńg大ê時，soah來驚伊tòe人去風花，原來to̍h是驚伊「未chēng斷尾liu，to̍h ē作孽」，phah pháiⁿ人ê gín-á栽。

社會ē變kah án-ne，lóng是chit-mái ê人貪tio̍h虛華。為tio̍h boeh享受，soah做hit-lō變色koh樣ê行業。M̄是露胸露體，to̍h是豔舞bí-ko-siûⁿ，敗壞ka-tī mā教pháiⁿ gín-á大細，m̄-chiah ē「未chēng斷尾liu，to̍h ē作孽」ê青少年愈來愈chē；偷生kiáⁿ，khau gín-á（『墮胎』）mā愈來愈chē。

### 【註解】

|詞|解說|
|未曾|Bōe-chêng。|
|作孽|Chok-gia̍t，『指未成人就有性經驗』。|
|斷尾liu|表示成長tōa-hàn。|
|泡沫紅茶店|Phàu-boa̍h âng-tê tiàm。|
|Hit-lō|『那種』。|
|Cha-bó͘ gín-á-phí|『小女孩』。|
|Bat|『曾經』，『有過』。|
|Chhiâⁿ kiáⁿ|『栽培子女』。|
|Tòe人去風花|『跟人家去風花雪月』。|
|Koh樣|反常，『異樣』，奇怪無kāng款。|
|Bí-ko-siûⁿ|『下流的男女調情動作』。|
|Khau gín-á|『墮胎』。|
