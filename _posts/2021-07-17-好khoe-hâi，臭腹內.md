---
chapter: 鹹酸甜第2冊
title: 附37. 好khoe-hâi，臭腹內
author: Siau Lah-jih
date: 2021-07-17
category: chheh
show_chapter: 0
layout: post
toc: true
---

## 〈附37〉
# 好khoe-hâi，臭腹內
> **Hó khoe-hâi, chhàu pak-lāi**

Lán人心肝內底ê思想感覺，tiāⁿ-tiāⁿ會表現tī面腔ê頂面，內心得意，就會歡頭喜面，tú著失志，就變做面憂面kat；lóng bē假--得。

M̄-koh有tang時á mā真pháiⁿ講，「表裡」不一ê情形猶原chiâⁿ普遍，有ê面腔橫橫，心肝chiok軟，所以俗語有講「賊á面，菜公心」，che，是pē母生成pháiⁿ看面，人i心肝都像廟公chiâⁿ慈悲；講著話有tang時á khah鹹khah澀，m̄-koh「刀á嘴，豆腐心」，ta̍k個lóng mā真會kā ka諒解，做夥tàu-tīn iáu是chiâⁿ爽快。

另外1種，面á súi-súi，ian-tâu ian-tâu，面頭前kap你嘴笑目笑，真tâu-ki真好交陪ê款，kha-chiah後soah chhòan leh kā你iah空，真正是「好面孔，pháiⁿ肚桶」，kui肚腹lóng是袋pháiⁿ物á，hō͘你beh哭無目屎。

這句「好面孔，pháiⁿ肚桶」另外1個講法是「好khoe-hâi，臭腹內」，khoe-hâi有ê講是「詼諧」，音是tio̍h--lah，意思lio̍h-lio̍h-á無妥當；有ê講是「科介」，音、義lóng講會通。「科」「介」是1種專門ê術語，是古早時代劇本內底注明生、旦、淨、丑ê身段動作，比如講，月里--á唐山過台灣chhōe僥心翁周成，周成m̄ chhap--i，月里怨歎gêng心，放聲大哭，劇本就注明講「做哭科」iah是「做哭介」。所以「好科介」就是講人親像poaⁿ戲--ê kāng款，姿勢真體貼，話真gâu chòaⁿ，chòaⁿ gah hō͘你心涼脾肚開，kui身人hō͘ i賣了了，你iáu má-se má-se m̄知影，等你精神--過-來，chiah知siūⁿ氣，chiah知罵i 1句「好科介，臭腹內」。


### 【註解】

|詞|解說|
|面腔|Bīn-khiuⁿ。|
|橫橫|Hôaiⁿ-hôaiⁿ，『蠻橫不講道理』。|
|Bē假--得|『假不了』。|
|菜公|齋友負責顧寺院ê人，廟公。|
|菜公心|菩薩心。|
|好面孔|好面khóng。|
|科介|Kho-kài。|
|生、旦、淨、丑|Seng、tòaⁿ、chēng、thiú。|
|僥心翁|Hiau-sim ang，變心ê翁婿。|
|M̄ chhap--i|『不理他』。|
|真gâu chòaⁿ|『善於言詞，舌燦蓮花』。|
|精神|Cheng-sîn，『睡醒』，覺悟。|