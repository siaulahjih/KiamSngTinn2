---
chapter: 鹹酸甜第2冊
title: 089. 做戲--ê boeh soah，看戲--ê m̄ soah
author: Siau Lah-jih
date: 2021-05-29
category: chheh
show_chapter: 0
layout: post
toc: true
---

## 〈089〉
# 做戲--ê boeh soah，看戲--ê m̄ soah
> **Chò-hì--ê boeh soah, khòaⁿ-hì--ê m̄ soah**

Chit kái里長選舉了後，趕緊tńg去祖厝看結果，m̄是hò͘ⁿ-hiân boeh看siáⁿ-mih人當選，是leh關心選舉了後，庄內ê叔孫弟兄是m̄是ē為tio̍h選舉來phah不睦。真ka-chài，庄眾ê和諧原在，贏ê人無leh風神展hiau-pai，輸--ê猶原君子氣慨恭喜人當選。民主時代，選舉前，為tio̍h選票盡量piàⁿ，選舉後ta̍k-ê君子照步行。崁頂人ê團結m̄是風聲pòng影，崁頂人真和真團結ê名聲，自古to̍h真出名。

Ka-tī庄--裡ê民主風度無落氣，taⁿ換來看別位；mài看m̄知影，看了hō͘人ē驚。為tio̍h選舉結冤仇，你tiâu免歡喜，我絕對m̄放你soah，恐嚇暴力boeh hō͘你好看；mā有hit-lō當事人khah明理，選輸to̍h到chia soah，輸to̍h是輸，無必要tòa hia起he-ku；m̄-koh「做戲--ê boeh soah，看戲--ê m̄ soah」，伊ê thiau-á-kha a̍h是後面支持者，為tio̍h派系作怪，暗中ê作弄，黑道ê霸守，恐驚小小地方ē起波浪。里長ê選舉，hīⁿ-ho͘ⁿ-á to̍h聽真chē人講ài廢止。地方自治，社區ê營造是根基，根基nā散，國家ê前途boeh án-chóaⁿ ē有希望。

選舉運動，看戲kāng款，kài chē人趣味「人teh食米粉，tòe人leh hoah燒」看鬧熱，棚頂ê戲齣看tio̍h無sòa-phah，棚kha ê人當然是大細聲hoah；奸臣無死ē氣死人，好人先亡看戲ê人ē發狂，「做戲--ê boeh soah，看戲--ê m̄ soah」；kám真正有影做戲khong，看戲gōng，a̍h是棚kha ê人lóng是忠--ê？台灣人--à！你是為tio̍h地方貢獻leh走chông，a̍h是為tio̍h權勢利益leh走火入魔？選舉soah，你iáu m̄ soah，何苦--neh？



### 【註解】

|詞|解說|
|Hò͘ⁿ-hiân|好事愛看鬧熱。|
|Phah不睦|引起bē和好。|
|風神展hiau-pai|『驕傲愛現』。|
|風聲pòng影|『繪聲繪影』謠傳。|
|無落氣|『沒有丟人現眼』。|
|Tiâu|『選上了』，當選。|
|Tòa hia|『在那兒』。|
|He-ku|『氣喘病』，台灣人叫做he-ku喘，起he-ku to̍h是喘大氣。|
|Hīⁿ-ho͘ⁿ-á|『耳際裡好像』。|
|Kài chē人|人chiâⁿ chē。|
