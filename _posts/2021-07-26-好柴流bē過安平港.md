---
chapter: 鹹酸甜第2冊
title: 附46. 好柴流bē過安平港
author: Siau Lah-jih
date: 2021-07-26
category: chheh
show_chapter: 0
layout: post
toc: true
---

## 〈附46〉
# 好柴流bē過安平港
> **Hó chhâ lâu bē kòe An-pêng-káng**

古早時代，台南kap安平中間iáu-koh有1 phiàn闊bóng-bóng ê大海隔--leh，叫做「台江」，現此時ê西門路差不多就是hit chūn ê海岸線；鄭成功tī-leh豎旗做王ê赤崁樓，離海kîⁿ-á mā chiah幾kha步niā-niā，ùi台南beh去安平（就是「一鯤鯓」），無坐船是bē-sái--得。

斯當時台南這pêng mā有2條溪向西流入去台江，這2條溪á平常時看是beh載貨出入iah是行船遊賞，lóng chiâⁿ利便，對台南ê交通、經濟chiok有幫贊。M̄-koh若是tú著做大水ê時，he就chiâⁿ pháiⁿ紡，財產損失mài講，kui個台江soah慢慢á ho͘沖--入-去ê塗沙thūn gah愈來愈淺，致使到今á日完全變做陸地，chhun 1 kóa塭á窟留落來做歷史ê見證。

這句俗語就是kap做大水有牽連；piān若大水1下到，就有真chē木材流--落-來，溪á邊就有人專門來hô͘ hiah-ê khah súi khah有lō͘用ê「好柴」，所以流來到尾liu安平ê時，lóng mā chhun 1 kóa無人愛--ê àu柴，m̄-chiah會用這句話來表示好物ta̍k-ê就搶leh走，有才tiāu ê人mā是1下á就hō͘人chhiàⁿ去重用，無thang hō͘ i khǹg tiàm hia êng。

另外四鯤鯓（就是chit-má ê鯤鯓），雖bóng是海kîⁿ-á真sàn-chia̍h ê漁村，m̄-kuh頂港有出名，下港有出名聲，是1個出súi姑娘á ê好地頭，cha-bó͘ gín-á 1下tńg大人，就隨hō͘府城hiah-ê好gia̍h人娶去做bó͘做細姨，致使也有流傳1 句「好柴無流過安平鎮，súi cha-bó͘無留tī四鯤鯓」ê話頭。

Chhāng-tú-chhāng，台北ê關渡hit角勢mā有1句意思chiok相kâng ê俗話，講：「好柴無thang流過關渡口」。

最後，chiah-ê俗語lán若beh用，就ài khah細膩--leh，對hiah-ê踏著地步ê gâu人，che是o-ló ê話，對hiah-ê iáu leh bo̍k-bo̍k泅ê朋友，聽起來就bē輸leh kâng khoe-sóe kāng款，千萬m̄-thang lām-sám thi̍h。


### 【註解】

|詞|解說|
|1 phiàn|『一片』。|
|Mā chiah|『才』。|
|He就|『那就』。|
|Kui-ê|整個。|
|Thūn|『墊高』。|
|塭á窟|魚塭á窟。|
|Àu柴|『腐木』。|
|Chhāng-tú-chhāng|『就這麼巧』。|
|關渡|Kan-tāu。|
|關渡口|關渡隙，關渡khiah。|
|Bo̍k-bo̍k泅|『水深火熱中』。|
|Lām-sám thi̍h|O͘-pe̍h講話。|
