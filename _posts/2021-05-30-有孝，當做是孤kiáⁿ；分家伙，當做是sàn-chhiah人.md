---
chapter: 鹹酸甜第2冊
title: 090. 有孝，當做是孤kiáⁿ；分家伙，當做是sàn-chhiah人
author: Siau Lah-jih
date: 2021-05-30
category: chheh
show_chapter: 0
layout: post
toc: true
---

## 〈090〉
# 有孝，當做是孤kiáⁿ；分家伙，當做是sàn-chhiah人
> **Iú-hàu, tòng-chò sī ko͘-kiáⁿ; pun ke-hóe, tòng-chò sī sàn-chhiah-lâng**

王--先-生，cha-bó͘-kiáⁿ幾nā ê，偏偏後生單生chi̍t-ê。Su-tong-sî，ang-bó͘ kan-taⁿ想--tio̍h to̍h怨慼，人mā tong-tong ka sńg笑講，你是驚少年--ê無bó͘--hio͘h？
三siap年後，王--先-生ang-bó͘已經老，食老to̍h pō͘無土豆，養老boeh靠siáⁿ人？你mā好--á！當然是in hit-ê孤後生。無m̄ tio̍h，你kám知，人in過了jōa幸福--leh，後生有孝koh m̄免輪khau食，cha-bó͘-kiáⁿ mā不sám時leh路--裡搖，kōaⁿ好料--ê tńg來leh sū-hāu。

許--先-生to̍h無kāng款，後生chi̍t生4、5 ê，ta̍k-ê才情gâu讀冊，事業做真大，財產滿sì-kòe，人人欣羨in chit家。時間過了不止á緊，oat--leh許董--ê已經68，想講歲頭chiah chē，人好退休，財產分分hō͘少年--ê去hoa̍t-lo̍h，nn̄g-ê老--ê thang過chi̍t-ê清閒ê生活。財產無分無tāi-chì，講tio̍h分財產，煩惱隨時來，oan-ke-lô-chè，khah分mā bē公平mā分bē好勢。

Chit二家，toh一家khah幸福？「有孝，當做是孤kiáⁿ」，lóng免相推，「分家伙，當做是sàn-chhiah人」，khah計較mā無jōa chē？Chē kiáⁿ餓死pē，好kiáⁿ m̄免chē，這是ùi做sī大人ê角度來論說，nā ùi sī細講--起-來，boeh有孝老母老父，ná tio̍h計較照輪khau，父母是我ê，心存「有孝，當做是孤kiáⁿ；分家伙，當做是sàn-chhiah人」。無計較，免oan-ke，家和萬事成，好家教，好名聲，khah贏不孝sī大ê臭名。



### 【註解】

|詞|解說|
|分家伙|分財產。|
|人mā tong-tong kā sńg笑講|『人家也常常跟他開玩笑說』。|
|三siap年|三、四十年。|
|你mā好--á|『你是明知故問』！|
|輪khau食|『輪流到各個兒子家吃飯』。|
|不sám時|『不定時』。|
|路--裡搖|『在半路搖晃，帶東西回來』。|
|Kōaⁿ好料--ê|『提著好吃的食物』。|
|Oat--leh|『一轉身』，『一下子』。|
