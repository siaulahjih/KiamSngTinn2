---
chapter: 鹹酸甜第2冊
title: 013. Gín-á食紅chîm，hèng kóng
author: Siau Lah-jih
date: 2021-03-13
category: chheh
show_chapter: 0
layout: post
toc: true
---

## 〈013〉
# Gín-á食紅chîm，hèng kóng
> **Gín-á chia̍h âng-chîm, hèng kóng**

Chîm，分紅chîm、青chîm kah紅kóng-chîm，是一種chiâⁿ名貴ê海產， hām一般ê毛蟹、chhi̍h-á無相kāng，chîm-á肉hah tēng腹，仁khah chē，台灣人ka看做是一項補品，所以價siàu mā加chiok koân--ê。

Boeh食chîm-á，siāng好揀khah tēng koh飽仁--ê，破做四塊，chham蔥頭、雞卵來生炒，a̍h是būn紅chîm米糕，a̍h是chham蒜頭、hiam椒á、蔥、薑、酒，chhèng五味紅chîm，lóng是hō͘人流嘴nōa ê上等料理，當然口味好bái，kah總舖師ê工夫真有關係。

有人興燒酒，有人興土豆仁，食chîm-á料理，大人tiōng氣味，gín-á愛chhńg chîm-kóng kha，人講：「Gín-á食紅chîm，hèng kóng。」實在有影。Cha-hng牽手炒一盤chîm-á-kha，Siau Lah-jih kan-taⁿ食二枝to̍h嫌麻煩，tī厝--ni̍h hit 2-ê gín-á to̍h無kâng，in是一直chhńg一直o-ló好食，一目nih-á ka sut了了。

「Gín-á食紅chîm，hèng kóng。」是一句gia̍t-khiat-á話，hèng kóng to̍h是興講，hèng講話ê意思。Hèng講話並無siáⁿ m̄ tio̍h，國會議員nā bē hèng講話，to̍h無才tiāu hām人辯論，咱選伊是boeh nî？M̄-koh做人nā kan-taⁿ hèng講話，kiàn講lóng是1-kóa無衛生ê話題，kan-taⁿ講hō͘ ka-tī歡喜，koán-thāi人去死ê kāu話愛thi̍h，to̍h bē得人ê o-ló鼓勵。

### 【註解】

|詞|解說|
|Chîm|蟳。|
|Kóng|『管子』。|
|毛蟹|Mô͘-hē，『螃蟹』。|
|相kāng|『相同』。|
|Tēng腹|『質地紮實』。|
|仁|『螃蟹的卵』。|
|價siàu|Kè-siàu，『價格』。|
|Chiok|『非常』。|
|破做四塊|切做4塊。|
|Chham|『加上』。|
|Hiam椒á|番á薑，『辣椒』。|
|Būn|『悶燒煮食』，būn-pn̄g，būn米糕。|
|Chhèng|蒸煮。|
|Nōa|『口水』。|
|Chhńg|『骨縫內取食的動作』。|
|Cha-hng|『昨天』。|
|Sut了了|『吃光光』。|
|Gia̍t-khiat|狡怪有巧氣--ê。|
|Gia̍t-khiat-á話|歇後語，hiat-hō͘-gí，hioh-āu-gí，『戲謔之言』。|
|才tiāu|Châi-tiāu，才能，辦法。|
|Nî|Chhòng siáⁿ。|
|Kiàn|『每次』。|
