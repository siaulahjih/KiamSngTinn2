---
chapter: 鹹酸甜第2冊
title: 031. Chíⁿ瓜無nn̂g，chíⁿ kiáⁿ無肚腸
author: Siau Lah-jih
date: 2021-04-01
category: chheh
show_chapter: 0
layout: post
toc: true
---

## 〈031〉
# Chíⁿ瓜無nn̂g，chíⁿ kiáⁿ無肚腸
> **Chíⁿ koe bô nn̂g, chíⁿ kiáⁿ bô tō͘-tn̂g**

【一】

Hit日阮學校慶祝兒童節，舉辦園遊會，Siau Lah-jih開店賣碗粿，園遊會結束了後：

「老師ài請！老師ài請！」
「是án-chóaⁿ老師ài請？」
「Ah老師今á日有thàn錢--ā，賣真chē碗粿。老師thàn真chē錢，ài請阮--lah！」
「Hò͘！Án-ne--ò͘！Lín做我ê cha-bó͘-kiáⁿ kong？」
「人chiâ boeh！」
「Ah也m̄是阮cha-bó͘-kiáⁿ，是án-chóaⁿ tio̍h請lín--leh？」
「人m̄--leh！Ài請--阮to̍h是ài請--阮！」
「Ná有人chiah-nī番ê gín-á？」
「Ah無老師lóng thàn hiah-chē錢kong！」
（Ài請！Ài請！Ài請！Ài請！…）
「好--ah-lah！Bîn-á-chài老師買糖á請--lín！」
「『謝謝老師！』老師多謝！老師勞力！『老師萬歲！』」
……
「Chíⁿ瓜無nn̂g，chíⁿ kiáⁿ無肚腸，」chiah可愛ê gín-á。

【二】

「A吉--ah！Cha-hng你ná無來讀冊？」
「阮a爸hām阮a-niâ oan-ke！」
「Ah有相phah--無？」
「有--ō͘！阮a爸用手搧a母，a母giâ棍á kòng a爸，phah kah真厲害，m̄-chiah無來學校。」
……
「Chíⁿ瓜無nn̂g，chíⁿ kiáⁿ無肚腸，」講kah chiâⁿ實在，m̄-koh hō͘人聽tio̍h chiâⁿ悲哀。

【三】

「老師！王小慧kah黃淑芬tú-chiah leh相chim--ō͘！」
「O͘-pe̍h講，in nn̄g-ê leh講細聲話--lah！」
「Tio̍h--lah！老師問lín chi̍t-ê問題，ká-sú今á日lín tńg去厝--ni̍h，hiông-hiông看tio̍h爸爸kah媽媽mo͘h-leh相chim ……」
「老師chhiu、chhiu、chhiu，bē kiàn-siàu，講leh相chim--lah，bē kiàn-siàu。」
「聽ho͘清楚，mài烏白講話！老師是leh問lín chi̍t-ê問題，ká-sú今á日lín tńg去厝--ni̍h，hiông-hiông看tio̍h爸爸kah媽媽mo͘h leh相chim，lín感覺歡喜a̍h是感覺siū氣，感覺真歡喜--ê gia̍h手。」
（全班40 ê，gia̍h手--ê 40 ê。）
「班長！你講siáⁿ-mih理由。」
「爸爸愛媽媽kong，án-ne阮ē chiok歡喜--ê neh！」
「Tio̍h！爸爸nā愛媽媽，咱ê家庭to̍h幸福。」
……
性教育ùi chia教起，因為「chíⁿ瓜無nn̂g，chíⁿ kiáⁿ無肚腸」，幼chíⁿ純潔ê時chūn，教正確ê觀念，siāng快吸收。

### 【註解】

|詞|解說|
|Chíⁿ|幼稚，『未成熟』。|
|Nn̂g|『瓜囊』。|
|Chíⁿ瓜無nn̂g|『未成熟的瓜，瓜囊很少』。|
|園遊會|Oân-iû-hōe。|
|人chiâ boeh！|『人家誰要？』Sai-nai話。|
|人m̄--leh！|『人家才不要呢』Sai-nai話。|
|Chiah-nī番|『這麼不講道理』。|
|好--á-lah！|『好了啦』！|
|Bîn-á-chài|『明天』。|
|A-niâ|A娘，『母親』。|
|Oan-ke|『吵架』。|
|搧|Siàn嘴phóe。|
|Kòng|『搥』。|
|Tú-chiah|『剛才』。|
|相chim|『親嘴』，『接吻』。|
|Mo͘h leh相chim|『抱著擁吻』。|
|Siū氣|『生氣』。|
|Gia̍h手|『舉手』。|
|Ùi chia|『從這裡』。|
|幼chíⁿ|『幼稚』，『未成熟』。|
