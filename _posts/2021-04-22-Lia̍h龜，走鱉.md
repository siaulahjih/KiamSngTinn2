---
chapter: 鹹酸甜第2冊
title: 052. Lia̍h龜，走鱉
author: Siau Lah-jih
date: 2021-04-22
category: chheh
show_chapter: 0
layout: post
toc: true
---

## 〈052〉
# Lia̍h龜，走鱉
> **Lia̍h ku, cháu pih**

大專運動會tī大葉大學舉辦，禮拜日約朋友boeh去看鬧熱，參觀阮kiáⁿ hām in後生leh phah網球。

阮約束好勢，早時10點半boeh tī工學院門口會齊，chiah做夥去chhōe網球比賽ê所在。10點左右來到學校門口，服務人員叫阮車ài停tòa chia，chiah用步lián行來工學院門口。等10分鐘久，無看人影，已經超過10點半，一問chiah知影，這棟是工學院，後壁二棟mā是，只好chhōe--落-去，chhōe到後棟kāng款無看tio̍h人。Ko͘-put-lī-chiang koh chông倒tńg--來，tn̄g tio̍h黃醫生，伊講你hit-ê朋友林--先-生tú-chiah tī chia等你等kah起凝，chit-mái kiám-chhái已經去網球場，行，咱同齊來去，mài tòa chia se̍h lin-long。真正「lia̍h龜，走鱉」to̍h是án-ne-seⁿ。M̄-bat來有影khah害，環境無熟，約束to̍h無好勢，自然二人ká-ná leh bih相chhōe。真ka-chài，平常時有leh運動，nā無kan-taⁿ tī chit-ê山頂，peh koân落kē，thî-thû 3、40分鐘，未看運動會，二枝kha骨to̍h軟chi̍t-koe̍h。

讀冊人tn̄g tio̍h考試，siāng ài lia̍h問題：siáⁿ-mih老師ài出siáⁿ款問題，tah一位老師ē漏題，有ê老師愛boeh學生好成績，mā ē幫忙學生lia̍h問題，lia̍h來lia̍h去ta̍k-ê to̍h考kah好勢好勢。M̄-koh有tang時á mā ē出chhê，「lia̍h龜，走鱉」，hām人leh bih相chhōe，有讀--ê出無半題，無讀--ê出真chē，結果soah頭lê-lê，chiâⁿ pháiⁿ-sè。

### 【註解】

|詞|解說|
|大葉|Tāi-ia̍p。|
|步lián|Pō͘-lián，用步行。|
|Chông|趕緊走。|
|Tú-chiah|『剛剛』。|
|等kah起凝|等到發脾氣。|
|Se̍h lin-long|『打轉』。|
|Án-ne-seⁿ|『像這樣』。|
|M̄-bat來|『沒來過』。|
|Bih相chhōe|『捉迷藏』。|
|Peh koân落kē|『爬上爬下』。|
|Thî-thû|拖時間。|
|Chi̍t-koe̍h|『一閘』。|
|Tah一位|『哪一位』。|
|出chhê|出差錯。|
