---
chapter: 鹹酸甜第2冊
title: 附27. 七--á笑八--á
author: Siau Lah-jih
date: 2021-07-07
category: chheh
show_chapter: 0
layout: post
toc: true
---

## 〈附27〉
# 七--á笑八--á
> **Chhit--á chhiò Peh--á**

今á日beh紹介ê俗語，是「七--á笑八--á」，意思是若tú著hit種ka-tī 4兩ńg-á無除，chhìn-chhái笑人han-bān無才tiāu ê人，lán就用這句來kā提醒，希望i khah謙細--leh，m̄-thang圓á花m̄知bái。

「七--á」「八--á」是siáⁿ-mih意思，我無確定，無tiāⁿ-tio̍h kap七爺八爺有牽gāi ê款；in 1個siuⁿ lò，1個過頭矮kó͘，lóng m̄是ian-tâu-á sàng，無siáⁿ-mih條件pûn ke-kui互相làu氣。

Lán台灣人真無愛看人kha̍p bē著就chhèng-chhèng-kiò，所以tiāⁿ-tiāⁿ勸人m̄-thang開嘴就kâng秤斤秤兩，你若無leh kā信斗，tú著人oan-na 1枝嘴ta-ta叫，人就會用這句「七--á笑八--á」來khau--你。

當然，kāng款ê意思iáu有幾種講法，親像：「龜笑鱉無尾」--lah、「1個半斤，1個8兩」--lah、chham漢文內底講ê「50步笑百步」，是kāng齣頭--ê；總--是，互相尊重，mài看人無點是做人上基本ê修養。


### 【註解】

|詞|解說|
|4兩ńg-á|用來貯物件秤重ê細kha籃á，叫ńg-á，大約4兩重，扣除掉chiah是實重。|
|牽gāi|牽連。|
|Siuⁿ lò|『太高』。|
|矮kó͘|矮矮kó͘-chui kó͘-chui，矮細。|
|Ian-tâu-á sàng|美男子。|
|Pûn ke-kui|『吹牛』。|
|Làu氣|『漏氣』。|
|Chhèng-chhèng-kiò|沖沖叫。|
|信斗|Sìn-táu，相信，chhap--i，『理他』。|
|Khau|刮，『諷刺』。|
