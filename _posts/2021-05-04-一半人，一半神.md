---
chapter: 鹹酸甜第2冊
title: 064. 一半人，一半神
author: Siau Lah-jih
date: 2021-05-04
category: chheh
show_chapter: 0
layout: post
toc: true
---

## 〈064〉
# 一半人，一半神
> **Chi̍t-pòaⁿ jîn, chi̍t-pòaⁿ sîn**

一對親chiâⁿ ang-á-bó͘，最近幾年，為tio̍h後生讀冊bē順sī，身體健康bē正常，做老母--ê sù常都哀哀cha̍p-cha̍p來講hō͘阮聽，m̄知boeh án-chóaⁿ chiah好？

Gín-á身體bē健康，chhōe醫生診斷治療，食藥to̍h好，ná tio̍h操煩hiah chē？原因是chit-ê gín-á精神有問題，m̄敢見人，看tio̍h人來to̍h起pháiⁿ-sè，隨時to̍h bih入去房間內，而且暗時m̄睏lōa-lōa-sô，日--時chiah來睏òaⁿ-òaⁿ。

阮勸in tio̍h去看精神科。醫生開藥方教in ài án-chóaⁿ tú án-chóaⁿ！果然有效果，chit位太太歡喜tī心內，照醫生ê kau-tài，鼓勵gín-á sì-kòe thit-thô，mā sù常陪gín-á去外口，親chiâⁿ朋友tau，用心計較boeh引chhōa gín-á開嘴。害to̍h害tī in ang婿ê觀念無kāng款，sù常阻礙伊ê安排，gín-á nā無ài，你kan-taⁿ kā伊強迫kám有效？等我chhōe仙--ê來看māi，是m̄是toh位沖--tio̍h，a̍h是咱tau ê厝宅有問題？

Ang-bó͘觀念bē-ha̍h pháiⁿ排解，勸人m̄-thang迷信，mā tio̍h ài人歡喜kā你聽。親像chit款tāi-chì阮mā m̄敢講kah真pháiⁿ聽，因為chit對親chiâⁿ ê關係是真疏，a舅in cha-bó͘-kiáⁿ ê細姑á niā-niā。Chit-ê姑丈á koh是大學出業ê智識分子，萬一chit-ê a姑á講hō͘伊聽，管人êng-á事是ē hō͘人phùi嘴nōa，寧可mài。

真ka-chài，請--來ê chit位仙--ê，是in ê親chiâⁿ，chiâⁿ有良心，gín-á hō͘伊看了後，知影精神ê病體，皮皮á kā伊講：「一半人，一半神。」內底kā你 chhiâu-chhe̍k好勢，gín-á mā tio̍h chhōa去hō͘醫生看。

「一半人，一半神」a̍h是「一半神，一半人」？「一半人，一半神」是神khah重要，盡人事，聽天命--lò͘；「一半神，一半人」求神是安慰，認真解決問題chiah是實際，意思to̍h是教你m̄-thang迷信，平常時神tio̍h敬，佛tio̍h修，有病疼tio̍h去hō͘醫生看khah有影。

### 【註解】

|詞|解說|
|害to̍h害tī|『糟糕就糟糕在…』。|
|沖--tio̍h|犯沖。|
|厝宅|Chhù-the̍h。|
|真疏|Chin-se，真疏遠，m̄是真親。|
|細姑á|『小姑』。|
|姑丈á|A姑ê ang是姑丈，小姑ê ang是姑丈á（同輩）。|
|A姑á|『小姑』，m̄是a姑。|
|Phùi嘴nōa|『吐口水』。|
|寧可mài|『最好不要』。|
|皮皮á|『有點故意』。|
|內底|厝內底。|
|Chhiâu-chhe̍k|『重新安排』，『重新整理』。|
