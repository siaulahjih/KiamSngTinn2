---
chapter: 鹹酸甜第2冊
title: 001. 話，三尖六角，角角ē傷--人
author: Siau Lah-jih
date: 2021-03-01
category: chheh
show_chapter: 0
layout: post
toc: true
---

## 〈001〉
# 話，三尖六角，角角ē傷--人
> **Ōe, saⁿ chiam la̍k kak, kak-kak ē siong--lâng**

人，生二蕊目chiu boeh hông看khah chē，生二kâi耳á ài人斟酌聽，單生一支嘴，to̍h是警告人m̄-thang chhìn-chhái講話，烏白chòaⁿ烏白thi̍h，因為病ùi口入，禍對嘴出--a。
 
佛祖教人tio̍h修口業，欺騙話bē-sái講，lōng狗相咬ê言語不可說，花言巧語心無正，惡言惡語sian m̄-thang。講--是án-ne講，boeh做到，nā m̄是chám-jiân-á有修養ê人，tiāⁿ-tiāⁿ to̍h ē犯錯，因為「話，三尖六角，角角ē傷--人」，講pháiⁿ聽話，講氣話，lóng是無經過思考，無經過si-á-geh，嘴快嘴快，講ē出嘴，講ē歡喜to̍h好，這款話自然三尖六角，自然ē傷人。
 
頂日á一位政府官員，為tio̍h美國政治獻金案，hông列入訪問名單，一時受氣罵人是豬；罵美國人無人ē計較，罵新聞記者soah引起人àu-siâu，豬是代表siáⁿ-mih德行，ta̍k-ê心知肚明，當然人m̄放伊kan休，記者界ài伊會失禮，nā無，boeh kā i告到底。
 
這to̍h是「話，三尖六角，角角ē傷人」siāng好ê證明；目chiu加看--kóa，耳khang聽khah清楚--leh，話屎減講--kóa，生活自然清淨。

### 【註解】

|詞|解說|
|目chiu|『眼睛』。|
|Boeh|『要』。|
|Hō͘|『給』，『被』。|
|Hông|Hō͘-lâng，hō͘人。|
|Khah|『較』。|
|Chē|『多』。|
|二kâi|2-ê。|
|耳á|『耳朵』。|
|斟酌|Chim-chiok，注意。|
|嘴|Chhùi，『嘴巴』。|
|M̄-thang|『不要』。|
|Chhìn-chhái|隨便。|
|O͘-pe̍h|烏白。|
|烏白chòaⁿ烏白thi̍h|胡言亂說。|
|A|啊，話尾詞。|
|Tio̍h|『必須』。|
|Bē-sái|『不可以』。|
|Lōng狗相咬|『興風作浪』。|
|Ê|的。|
|Sian m̄-thang|『千萬不可以』。|
|Án-ne|『這樣』、『如此』。|
|M̄|『不』。|
|Chám-jiân-á|Cháⁿ然，嶄然á，真明顯，『非常的』。|
|Tiāⁿ-tiāⁿ|常常。|
|Pháiⁿ|Hāi--去，困難，『壞』。|
|Lóng|『全部』。|
|Si-á-geh|日來詞，『修飾』。|
|這款|Chit款，『這樣子的』。|
|Á|表示細--ê、kó͘-chui--ê、輕視--ê ê意思。|
|Soah|想bē到，『竟然』。|
|Àu-siâu|Àu面討厭。|
|Siáⁿ-mih|『什麼』。|
|Ta̍k-ê|Ta̍k-ke，『大家』。|
|I|伊，『他』，『她』，『它』。|
|Kan休|Kan-hiu。|
|會失禮|『道歉』。|
|Kā|『把』，『給』。|
|Kā i|『跟他…』。|
|Kóa|『一些』。|
|加看--kóa|『多看一些』。|
|耳khang|『耳朵』。|
|話屎|『閒話』。|
