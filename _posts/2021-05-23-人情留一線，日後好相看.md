---
chapter: 鹹酸甜第2冊
title: 083. 人情留一線，日後好相看
author: Siau Lah-jih
date: 2021-05-23
category: chheh
show_chapter: 0
layout: post
toc: true
---

## 〈083〉
# 人情留一線，日後好相看
> **Jîn-chêng lâu chi̍t sòaⁿ, ji̍t-āu hó sio-khòaⁿ**

Pháiⁿ面相看boeh án-chóaⁿ化解，無ài ê送禮boeh án-chóaⁿ拒絕，這是chi̍t-chân做人chiâⁿ pháiⁿ處理ê tāi-chì。總--是ē記得「人情留一線，日後好相看」，to̍h ē-tàng排解你一生做人ê原則。鄉愿！鄉愿！（孔子公講--ê，德之賊也！）

咱來講chit-pái ê里長選舉，kiám-chhái是月給提高，一個月3萬gōa kho͘ ê關係，參選ê人that倒街，一庄nn̄g、saⁿ ê是普通chē，gō͘、la̍k ê，chhit、peh ê to̍h有khah pháiⁿ勢，pháiⁿ勢競選，mā pháiⁿ勢boeh選hō͘ toh chi̍t-ê。競爭chiâⁿ厲害，àu步tòe leh來，有送物件，有包紅包，mā有直接用宣傳單包銀票，嘴講無準算，無o͘-se to̍h無親像選舉，taⁿ to̍h害，害tio̍h boeh堅持清氣選舉ê人才。鄰長the̍h錢來，Siau Lah-jih講bē-sái，the̍h-the̍h tńg去還，kan-taⁿ拜託to̍h好，Siau Lah-jih在來m̄受社會pháiⁿ風俗ê影響。結果sian講無lō͘用，候選人kau-tài阮鄰長，你m̄ the̍h，叫我boeh án-chóaⁿ the̍h tńg去還？

Koh會--落-去，厝邊朋友ē pìⁿ面，為tio̍h選舉，日後boeh án-chóaⁿ見面？Kui-khì暫時ka收起，選後chiah來還--伊。人講「人情留一線，日後好相看」，雖bóng有khah『鄉愿』好bī-sī，實在是不得已。「選賢與能」，原則lia̍h ho͘在，別人boeh án-chóaⁿ烏白來，hām我是無牽礙。重情ê人，為tio̍h厝邊隔壁ê和諧，神聖ê一票無boeh賣soah bē-sái，可悲可哀，台灣ê選舉文化。



### 【註解】

|詞|解說|
|鄉愿|Hiong-goān。|
|月給|Goe̍h-kip，『月薪』。|
|That倒街|That-tó-ke，真chē。|
|Àu步tòe leh來|『不法的事跟著來』。|
|銀票|Gîn-phiò，『鈔票』。|
|O͘-se|『賄賂húi-lō͘』。|
|Taⁿ to̍h害|『這下糟糕了』。|
|The̍h-the̍h tńg去還，kan-taⁿ拜託to̍h好|『拿回去還，拜託就可以』。|
|會--落-去|交陪講話，一直辯下去』。|
|Pìⁿ面|變臉，反面無常。|
|暫時ka收起|『暫時給他收起來』。|
|好bī-sī|人人好，做好人，m̄ tek-sit--人，好bái mài siuⁿ計較。|
|選賢與能|Soán-hiân-ú-lêng，選gâu--ê kah ē--ê。|
|原則lia̍h ho͘在|『原則把握住』。|
|無boeh賣soah bē-sái|『不賣不行』。|
