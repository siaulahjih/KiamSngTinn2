---
chapter: 鹹酸甜第2冊
title: 078. Phah kiáⁿ疼心肝，氣kiáⁿ氣無影
author: Siau Lah-jih
date: 2021-05-18
category: chheh
show_chapter: 0
layout: post
toc: true
---

## 〈078〉
# Phah kiáⁿ疼心肝，氣kiáⁿ氣無影
> **Phah kiáⁿ thiàⁿ sim-koaⁿ, khì kiáⁿ khì bô iáⁿ**

Chi-ná戲劇（平劇）『三娘教子』chit齣戲，tī台灣poaⁿ演ê歌á戲齣頭叫「雪梅á教kiáⁿ」。Tī雪梅為tio̍h kiáⁿ兒逃學m̄讀冊，氣一下kā keⁿ好ê布匹ka斷hit段戲，有án-ne ê母kiáⁿ對話：

「母親在上，kiáⁿ兒gia̍h竹chhê-á跪tī土kha tau，是孩兒不孝，請母親á koân-koân gia̍h起，chiah輕輕á phah--落-去！」

「Phah tī kiáⁿ ê身chiūⁿ，疼在a-niâ ê心肝íⁿ-á！」

「A母--ōe！A-niâ！Kiáⁿ兒以後m̄敢！」

聽tī看戲人ê心，to̍h感覺不忍心，ah hit-ê棚頂ê母親kám真正phah ē落手？雖bóng he是一齣戲劇leh表現人性，現實ê人生，老母ê偉大，kan-taⁿ想--tio̍h to̍h ē hō͘你感動目屎流。

頂幾日á，牽手ê好朋友高太太來阮tau，講起in後生忤逆ê經過，實在hō͘人心酸。做父母--ê，用心計較，儉腸neh肚，栽培伊讀到大學，m̄-nā thàn錢無the̍h tńg來幫贊家庭生活，反倒tńg來怨嘆父母無kā伊疼，講是nā mài父母chiah ham-bān，伊今á日mā bē hām人bē比phēng--得；人上班有轎車thang好駛，下班有ka-tī ê公寓thang好tòa，ah我--leh！坐公車，稅厝khiā，boeh交chi̍t-ê cha-bó͘ gín-á朋友，人lóng嫌我sàn-chhiah，我ná ē chiah pháiⁿ運，有lín chit款父母，實在真kiàn-siàu。

天--á！地--á！Ē聽得幾句？Koh是大學出業。莫怪朋友ē chiah-nī傷心，哭leh-leh，飼tio̍h不孝kiáⁿ boeh投hō͘ chiâ聽？

阮ang-bó͘趕緊kā伊an-tah苦勸：Kiám-chhái是gín-á時代in a公siuⁿ疼，致使到大hàn iáu m̄知影世事做人基本ê道理。這是教育ê精差，kiám-chhái lín kiáⁿ ê幼稚想法有khah têng-tâⁿ，to̍h ài教，m̄-koh你ê心肝mài鬱卒受拖磨，佛祖教人對tāi-chì m̄-thang「執著」，應該做，用心去做to̍h好，taⁿ mài koh傷心--a！

人高太太koh也真明理：「Phah kiáⁿ疼心肝，氣kiáⁿ氣無影。」Bē--lah！自細漢to̍h hō͘ chit-ê gín-á操煩到taⁿ，koh氣有siáⁿ lō͘用，kan-taⁿ想bē-chhun，thài-ē讀到大學iáu chiah m̄ bat事，kám講ka-tī ê教育有問題？今á日來kā lín講chē tháu-khùi--leh，聽lín án-ne開破，心內有khah輕鬆，ǹg望伊慢慢ē-hiáu想。

Kiáⁿ是a母ê一塊肉，phah kiáⁿ疼心肝，父母疼kiáⁿ是天性，氣kiáⁿ氣無影，氣過了後，kāng款kā伊疼。


### 【註解】

|詞|解說|
|Keⁿ|keⁿ布，『織布』。|
|Ka斷|『剪斷』。|
|Gia̍h竹chhê|『拿竹板子』。|
|Koân-koân gia̍h起|『高高舉起』。|
|心肝íⁿ-á|『心坎裡』。|
|忤逆|Ngó͘-ge̍k。|
|儉腸neh肚|『省吃儉用』。|
|Nā mài|『若不是』。|
|Chiah ham-bān|『如此無能』。|
|比phēng|比較。|
|稅厝khiā|『租房子住』。|
|投hō͘ chiâ聽|『投訴給誰聽』。|
|執著|Chip-tio̍k。|
|想bē-chhun|『想不通』。|
|M̄ bat事|『不懂事』。|
