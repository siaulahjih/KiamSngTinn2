---
chapter: 鹹酸甜第2冊
title: 044. 屎ha̍k-á，愈lā，愈臭
author: Siau Lah-jih
date: 2021-04-14
category: chheh
show_chapter: 0
layout: post
toc: true
---

## 〈044〉
# 屎ha̍k-á，愈lā，愈臭
> **Sái-ha̍k-á, jú lā, jú chhàu**

為tio̍h副總統連戰先生，借錢hō͘--人ê風波，soah引起國會議員互相thuh臭。有ê為tio̍h保護主人，公開kā伊借錢ê名單，意思是講借錢無saⁿh？有ê講阮有借有還，朋友有通財之義，這ná有siáⁿ-mih稀奇；有人講boeh講人有借錢tio̍h-ài the̍h出證據，nā無是boeh告--你；有人講借錢也m̄是政治獻金，ná tio̍h chiah-nī重視是boeh nî？Ta̍k-ê講kah真有理。

講mā有影，朋友交陪，有來有去，互相借錢，你kám m̄-bat？Ná tio̍h kā人公開，看人boeh走去toh位bih？Iàn-khì tāi，kám m̄是？Koh講o͘-se、借錢、獻金…boeh án-chóaⁿ分？實在hō͘台灣人嫌疑kah亂紛紛，有hit-lō khah bē吞忍ê gōng人民，聽tio̍h講借錢ê風波hiah-nī lo-so，聽kah ē煩，soah來pháiⁿ嘴kàn kah chhoh。「屎ha̍k-á，愈lā，愈臭。」Lā kah jōa臭mā是án-ne niâ。議員先生，lín ná ē m̄想khah真，án-ne互相khàng粒á-phí是boeh nî，lā kah臭koⁿ-koⁿ hō͘人無好印象mā是lín，借錢無一定是pháiⁿ tāi-chì，kan-taⁿ是khah iàn-khì。M̄-koh nā是借tio̍h國庫ê錢，a̍h是有借免還ê利益輸送，he to̍h ài去hō͘雷chim，chiah ē消人民ê火氣。

聰明ê你hām伊，nā有人kā你借錢，歡喜to̍h借--伊，借了千萬m̄-thang kâng講--出-去。朋友--mah，ta̍k-ê歡喜bī-sī。

### 【註解】

|詞|解說|
|屎ha̍k-á|古早出糞式ê廁所。|
|Lā|『攪動』。|
|借錢hō͘--人|『借錢給別人』。|
|Thuh臭|Lia̍h毛病。|
|Chiah-nī重視是boeh nî|『這麼重視幹什麼』。|
|M̄-bat|『不曾有』。|
|走去toh位bih|因為iàn-khì無面見--人。|
|Iàn-khì tāi|『丟臉的事』。|
|O͘-se|『賄賂』。|
|Pháiⁿ嘴|講無好聽ê話。|
|Kàn kah chhoh|Chhoh-kàn-kiāu，罵人ê話。|
|Mā是án-ne niâ|『不過如此而已』。|
|想khah真|想khah清楚--leh。|
|Khàng粒á-phí|『揭瘡疤』。|
|臭koⁿ-koⁿ|『臭得不得了』。|
|Hō͘雷chim|『被雷打』，俗語講pháiⁿ心hō͘雷chim。|
|Kâng|Kā lâng，『跟人家』。|
|歡喜bī-sī|歡喜to̍h好。|
