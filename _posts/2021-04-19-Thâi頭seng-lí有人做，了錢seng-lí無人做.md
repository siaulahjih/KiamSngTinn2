---
chapter: 鹹酸甜第2冊
title: 049. Thâi頭seng-lí有人做，了錢seng-lí無人做
author: Siau Lah-jih
date: 2021-04-19
category: chheh
show_chapter: 0
layout: post
toc: true
---

## 〈049〉
# Thâi頭seng-lí有人做，了錢seng-lí無人做
> **Thâi thâu seng-lí ū lâng chò, liáu-chîⁿ seng-lí bô lâng chò**

『守望相助』是現代人siāng kài需要認bat ê觀念，boeh完成chit-ê khang-khòe，siāng重要ê人物to̍h是里長。里長伯--ah做人是kài公道，做公親鋪橋造路，人人受伊照顧，紅包白包bē-sái-tit糊塗，庄內大細項tāi-chì，叫--伊伊to̍h行，無論透風落雨，chái起a̍h半暝，服務第一，thàn錢No sut，mā m̄敢，因為三好一公道，這是khah早做里長ê名聲。

換kah chit-mái ê里長兄，多數變kah無相kāng。功利主義，政府ê宣傳者，真好，kan-taⁿ o-ló，無boeh替里民走chông hoa̍t-lo̍h，kan-taⁿ ē-hiáu爭取路燈、khōng táⁿ-má-ka，無boeh爭取文化本土化，無boeh教化法治精神，kan-taⁿ ē-hiáu選舉做柱á-kha，莫怪--ò͘，今年ê里長選舉chiah ē chiah鬧熱。

做柱á-kha，聽講好處多多，m̄-chiah今年參選ê人chiah-nī chē，競選ê齣頭mā真chhia-iāⁿ。Tú登記niâ，服務處ê成立to̍h驚死人，花kho͘ that倒街，等到競選ê時chūn，有食有lia̍h，競選費用m̄知影boeh開jōa chē，選無tiâu當然錢to̍h了，親像poa̍h輸kiáu，選nā tiâu是boeh án-chóaⁿ回收chiah bē了？Kó͘-ì人實在想bē-hiáu。「Thâi頭seng-lí有人做，了錢seng-lí無人做」，做里長tiāⁿ-tio̍h有真chē好處thang sut，無，ná有chiah chē人競選kah熱phut-phut。聽講里長ê薪水有3、4萬kho͘，koh ē-sái-tit做柱á-kha，敢ê人báu kah食bē了，iáu有真chē好處等伊sa。Ham-bān--ê整kiáu間，gâu--ê包工程，siāng好ê計劃to̍h是政治前途等伊發展，里長做了換議員，議員做了換立委a̍h縣長，愈選愈koân。「Thâi頭seng-lí有人做，了錢seng-lí無人做」，原來to̍h是án-ne，kài成poa̍h大kiáu。


### 【註解】

|詞|解說|
|Thâi頭|『殺頭』。|
|了錢|『賠錢』。|
|Siāng kài|『最』。|
|認bat|認識。|
|No sut|無thang食錢。|
|走chông hoa̍t-lo̍h|奔走hoa̍t-lo̍h khang-khòe。|
|Khōng|『鋪』。|
|Táⁿ-má-ka|Tám-á-ka，『柏油』。|
|齣頭|Chhut-thâu，『花樣』，『把戲』。|
|Chhia-iāⁿ|『舖張熱鬧』，『風光有面子』。|
|選無tiâu|『沒選上』。|
|Poa̍h輸kiáu|賭博輸錢。|
|Chiah bē了|Chiah bē了錢。|
|Sa|Chhìn-chhái the̍h--leh，『抓取』。|
|整kiáu間|開kiáu間，『經營賭場』。|
|Kài成poa̍h大kiáu|『很像豪賭』。|
