---
chapter: 鹹酸甜第2冊
title: 029. 看風水，ài挖墓；看地理，ài拆厝；看醫生，ài食藥
author: Siau Lah-jih
date: 2021-03-29
category: chheh
show_chapter: 0
layout: post
toc: true
---

## 〈029〉
# 看風水，ài挖墓；看地理，ài拆厝；看醫生，ài食藥
> **Khòaⁿ hong-súi, ài ó͘-bōng; khòaⁿ tē-lí, ài thiah-chhù; khòaⁿ i-seng, ài chia̍h-io̍h**

人ài有信仰，m̄管你是信基督，a̍h是信媽祖，是佛教a̍h是天主教、道教lóng總好，有信比無信khah ē安定咱ê心，m̄-koh tio̍h-ài正信m̄-thang迷信。正信hō͘人生活自在，有期待有將來，nā是迷信一定害，害人了錢財，家庭bē和諧。

Siáⁿ-mih是迷信？求功名求發財，求boeh名利雙收，正經--ê m̄ phah-piàⁿ去做，kan-taⁿ boeh靠神明保庇，sian--ê ē指點天機。天機nā ē-tàng漏洩，天公m̄ tio̍h ài聽伊ê話？請你用肚臍ka想看māi，thang信m̄-thang信？看命á嘴hô͘-lùi-lùi，看地理牽風水，kāng款tī平安、順sī、添丁、發財；路沖、soah氣、凶神、致蔭這kho͘圍á ê利害做文章，你nā是相信這套講法，ah「看風水，ài挖墓；看地理，ài拆厝；看醫生，ài食藥，」to̍h無siáⁿ-mih稀奇--lò͘。

信仰在人，信--者講有，無信--者講無hit-lō事。路沖、對人厝角，本來to̍h hō͘人看bē順眼，墓á浸水，a̍h是有niáu鼠khang，總--是hō͘ sī細看tio̍h bē自在，nā符合人道，有道理ê khang-khòe，to̍h ài處理，實在m̄免thèng-hāu sian--ê講了chiah知厲害。Tín-tāng-tio̍h to̍h boeh請sian--ê來排解，boah請sian--ê chìn前，siāng好錢銀準備便便來等待，因為「看風水，ài挖墓；看地理，ài拆厝；看醫生，ài食藥。」Lóng是tio̍h開錢chiah ē-sái-tit。

尾á句，「看醫生，ài食藥，」這是必然ê tāi-chì。為tio̍h ka-tī ê健康，無病身體檢查，有病看醫生（hō͘醫生看），食藥治療，這是最新ê觀念。M̄-koh m̄-thang去chhōe赤kha仙á chiah好，nā是正牌ê醫生m̄看，kan-nā boeh去hō͘赤腳仙á醫，án-ne你又koh犯tio̍h迷信ê苦難--lò͘。

### 【註解】

|詞|解說|
|挖墓|Óe-bōng，ó͘-bōng。|
|和諧|Hô-hâi。|
|Sian--ê|仙--ê，師父，師傅，專家。|
|肚臍ka想|表示道理真簡單。|
|Hô͘-lùi-lùi|胡言亂說。|
|牽風水|看風水，因為ài用尺量，用線牽。|
|Kho͘圍á|範圍內。|
|無hit-lō事|無hit種tāi-chì。|
|Kan-nā|『只有』。|
