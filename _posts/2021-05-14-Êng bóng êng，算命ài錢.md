---
chapter: 鹹酸甜第2冊
title: 074. Êng bóng êng，算命ài錢
author: Siau Lah-jih
date: 2021-05-14
category: chheh
show_chapter: 0
layout: post
toc: true
---

## 〈074〉
# Êng bóng êng，算命ài錢
> **Êng bóng êng, sǹg-miā ài chîⁿ**

為tio̍h一件土地ê糾紛，王--先-生去請教錢律師事務所ê江律師。開講半點鐘，決定無boeh請律師hām人相告，chiâⁿ感謝律師ê指教，boeh離開，助理小姐開一張收據，講是開講費，半點鐘boeh ti̍h伊千二kho͘，熟sāi人算你khah sio̍k。

Iáu-siū！也無拜託伊tàu-saⁿ-kāng，kan-taⁿ講話也tio̍h錢，半點鐘tio̍h千二，ká-ná像leh搶--人kāng款。

林--先-生kā伊講：「Êng bóng êng，算命ài錢。」你kám m̄-bat聽人講起？律師事務所是leh chhòng siáⁿ-mih？講法律，論相告，是in ê專門科，店開--落，seng-lí tio̍h-ài做，上班時間ná ē-tàng hō͘人lo-so？講話談法律，是伊ê賺食飯碗，一日有幾ê半點鐘，開講無算錢，店頭ê開銷是boeh ùi toh位出水，kā你算千二kho͘半點鐘，無酷刑--lah！

原來是án-ne--ò͘！自早我lóng去拜託西裝店ê老闆，kā我thīⁿ-thīⁿ補補，咱lóng kioh-sī好朋友，也bē-hiáu貼人線錢，也bē-hiáu the̍h幾十kho͘-á kā人相添；kan-taⁿ一句多謝lóng無感覺pháiⁿ-sè。真正有影好朋友，西裝店老闆lóng m̄-bat講boeh kā我the̍h。Chit-mái想--起來，實在真pháiⁿ-sè。

「Êng bóng êng，算命ài錢。」你m̄-thang看人相命仙tī-hia êng sian-sian，你nā boeh ka問一支柄，錢，你to̍h ài chhoân ho͘便。相命嘴，hô͘-lùi-lùi，mài相siāng kài好，相了後一定ē lo-so。相nā好命，講taⁿ我ná tio̍h做！Sì-kòe thit-thô。相nā pháiⁿ命，心內ē cho，ta̍k工ê生活tiāⁿ-tio̍h gōng神gōng神，m̄知影boeh án-chóaⁿ chiah好。

「Êng bóng êng，算命ài錢。」職業是人leh thàn食生活ê靠山。特別是seng-lí人，門nā開，一定tio̍h開銷，開銷ùi tah來？時間、服務、交換、智識、買賣…，lóng是金錢leh做主。講錢to̍h bē大方，m̄-koh seng-lí人nā無講錢，是m̄是boeh叫伊去siàn冬風！


### 【註解】

|詞|解說|
|Êng bóng êng|『閒著是閒著』。|
|糾紛|Kiù-hun。|
|Boeh ti̍h|『索取』。|
|Iáu-siū|實在siuⁿ過分。|
|千二|Chheng-jī，1200 kho͘。|
|Ká-ná像|『簡直像』。|
|賺食飯碗|Choán-chia̍h pn̄g-óaⁿ，thàn錢ê方法。|
|出水|支出ê來源。|
|無酷刑|Bô-khok-hêng，無過分。|
|Thīⁿ-thīⁿ補補|『縫縫補補』。|
|貼人|Thiap人，『補貼人家』。|
|相添|Sio-thiⁿ，補貼一下。|
|Tī hia êng sian-sian|『在那兒閒得發慌』。|
|Ka問1支柄|『跟他問個清楚』。|
|Chhoân ho͘便|準備hō͘好。|
|Hô͘-lùi-lùi|胡言亂說，『三十寸不爛之舌，胡言亂語』。|
|Mài相|Mài-siòng，mài相命。|
|Sì-kòe thit-thô|『到處遊山玩水』。|
|Gōng神gōng神|Gōng-sîn gōng-sîn，『精神恍惚』。|
|Ùi tah來|『從哪裡來』。|
|Siàn冬風|『喝西北風』。|

