---
chapter: 鹹酸甜第2冊
title: 096. 六--月棉被揀人kah
author: Siau Lah-jih
date: 2021-06-06
category: chheh
show_chapter: 0
layout: post
toc: true
---

## 〈096〉
# 六--月棉被揀人kah
> **6--goe̍h mî-phōe kéng lâng kah**

六--月火燒埔，六--月天氣有影熱，五月17夏至，日頭直射北迴歸線，日頭早早浮chiūⁿ山，òaⁿ-òaⁿ落海岸，日照時間特別長。除了日照ê溫度，加上地面輻射ê熱度，siāng熱ê天氣應該tī六月天，小暑、大暑連續來。六--月火燒埔，逼kah hō͘你走無路，暗時á to̍h「六--月棉被揀人kah」--lò͘！

「六--月棉被揀人kah」，講有影mā ē-sái-tit講，天氣chiah熱，六月天leh kah棉被，無leh hông笑khong--kong；講無影應該mā講ē通，免講lín mā知，窗á門頂ê四四角角是siáⁿ-mih？外國人笑咱ê壁堵ē流目屎，to̍h是chia-ê冷氣機leh作怪。今年電力公司又koh ài限制電--ā，大大細細ê房間冷氣pháng kui暝，koán-thāi--i外口三十五、六度，阮厝內底ê溫度koh ná親像春天，驚siuⁿ冷phah ka-chhiùⁿ，棉被m̄甘收，24度，kah一領薄被巾，jōa好你kám知？

免相騙，熱天pháng冷氣，蓋棉被，這是ta̍k-ê lóng知，錢甘開，hām人siáⁿ tī-tāi，「六--月棉被揀人蓋」siáⁿ人講？又koh講『人定勝天』，a̍h是享受人生，留hō͘電力公司ê人去hoah限電！限電！


### 【註解】

|詞|解說|
|揀人蓋|Kéng-lâng kah，『找不到幾人會蓋』。|
|浮chiūⁿ山|『浮上山』。|
|Òaⁿ-òaⁿ落海岸|『遲遲下海』。|
|輻射|Hok-siā。|
|大暑|Tāi-sú。|
|逼|Pek，pek--tio̍h，『中暑』。|
|壁堵|Piah-tó͘，牆壁。|
|Pháng|機器運轉。|
|Phah ka-chhiùⁿ|『打噴嚏』。|
|Siáⁿ tī-tāi|Siáⁿ-mih關係。|
