---
chapter: 鹹酸甜第2冊
title: 009. 頭hèng-hèng，尾冷冷
author: Siau Lah-jih
date: 2021-03-09
category: chheh
show_chapter: 0
layout: post
toc: true
---

## 〈009〉
# 頭hèng-hèng，尾冷冷
> **Thâu hèng-hèng, bóe léng-léng**

阮田中鎮鎮立圖書館，後禮拜boeh辦鄉土語言研習班，對象是鎮內國民中小學ê老師，叫Siau Lah-jih擔任講師，有這種推銷台語、研究台語ê機會，hō͘人歡喜， to̍h tāi-seng編寫chi̍t-kóa教材，chiah bē hō͘來研究ê老師失望。

公文傳到學校，有老師歡喜boeh報名參加，黃老師招林老師來報名，林老師án-ne講：「好是好，食老--ā chiah leh chhia-piàⁿ，m̄-thang「頭hèng-hèng，尾冷冷」to̍h好，kah是láu蕭--ê boeh做ê khang-khòe，咱一定ka phâng場chiah bē失禮。」

政府為tio̍h本土化，已經開放母語教育，可惜彰化縣政府並無用心chhui-sak，致使參加母語研習ê老師，有真chē人soah「頭hèng-hèng，尾冷冷。」實在真可惜。親像chûn--年hit pái研習，參加ê人120 gōa ê，每pái出席lóng有7、8成，m̄-koh經過年gōa到taⁿ，並無看tio̍h有人leh做這方面ê khang-khòe。無趣味無目標ê khang-khòe，是無功效--ê，母語ê研究是本土文化ê根本，政府nā無重視，老師ná ē投入？相信nā來開一班股市分析研究班，一定客滿koh興趣飽足，功利主義ê社會使人怨嘆。

希望這kái ê研習會無kāng款，想看māi--leh，看boeh án-chóaⁿ kā in siâⁿ入來台語世界，mài hō͘ in「頭hèng-hèng，尾冷冷」，soah來半途而廢chiah好。

### 【註解】

|詞|解說|
|頭hèng-hèng|開始真趣味。|
|Chi̍t-kóa|『一些』。|
|Chhia-piàⁿ|認真phah-piàⁿ，『奮鬥』。|
|Kah是|既是，既然是。|
|Chûn--年|『前年』。|
|到taⁿ|到現在。|
|這kái|這pái，『這次』。|
|Án-chóaⁿ|『如何』。|
|Siâⁿ入來|吸引進來，『引誘過來』。|
