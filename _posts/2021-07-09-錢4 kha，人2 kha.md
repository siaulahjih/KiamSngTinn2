---
chapter: 鹹酸甜第2冊
title: 附29. 錢4 kha，人2 kha
author: Siau Lah-jih
date: 2021-07-09
category: chheh
show_chapter: 0
layout: post
toc: true
---

## 〈附29〉
# 錢4 kha，人2 kha
> **Chîⁿ sì kha, lâng nn̄g kha**

趁錢有數，生命tio̍h顧，lán大粒汗細粒汗tī-leh走chông ê目的是siáⁿ貨？

心肝ài lia̍h hō͘定，m̄-thang 1日到暗lóng是為著錢咬錢bú gah人m̄-chiâⁿ人，猴m̄-chiâⁿ猴，chiâⁿ成1個2蕊目chiu變做Ｓ頂面插2枝串á ê錢奴！

Khah細膩--leh，錢4 kha，人2 kha，lán沿路追沿路jip ê時ài好禮á想，kah若永遠jip bē 10 chn̂g以上，kui-khì坐--落-來，kā糊tī目chiu ê「＄」拆--起-來，招幾個á知己--ê，看是beh ha 1杯á凍頂--ê，或是加減sip--1-下，講天說皇帝，話kóa山，話kóa水，話kóa人生實在iáu有tām-po̍h-á比sián-thâu-á khah營養ê tāi-chì，án-ni kám m̄是khah有khu-lá-suh--leh？

（眾位看倌，這個「＄」，用看--ê，無問題，用讀--ê，khah麻煩，你m̄知有siáⁿ-mih高見，好心--leh，撥1下工，tàu 1下á kha手，好--無？）


### 【註解】

|詞|解說|
|顧|Kò͘。|
|串á|Chhiám-á。|
|Jip|Jiok，『追逐』。|
|Ha 1杯|『喝一杯』。|
|Sip--1-下|『啜飲』1杯酒。|
|Sián-thâu-á|錢頭á。|
|Khu-lá-suh|Class。|
