---
chapter: 鹹酸甜第2冊
title: 068. 論輩無論歲
author: Siau Lah-jih
date: 2021-05-08
category: chheh
show_chapter: 0
layout: post
toc: true
---

## 〈068〉
# 論輩無論歲
> **Lūn-pòe bô lūn-hòe**

Siau Lah-jih tī阮蕭--姓族譜頂，算是真大輩。Tòa tī阮崁頂庄，自細漢to̍h一直hō͘人叫叔、叔公、叔公祖，因為阮姓蕭e ê開基祖奮公祖厝，to̍h是起tī崁頂庄。目前庄內姓蕭--e siāng少mā有八成，ē用得講kui庄lóng是ka-tī ê人。路頭路尾tn̄g--tio̍h，ta̍k-ê lóng真親切，chit-ê Lah-jih叔，hit-ê Jih-á叔公，nā是ka-tī thiau-á內，一定叫屘叔a̍h是屘叔公。M̄是Siau Lah-jih ài做大，實在是老一輩教阮tio̍h「論輩無論歲」，án-ne chiah ē-tàng維持倫常ê規矩，有大有細，人倫道德chiah bē消失。

時勢變遷，學校內koh欠chit款教材，m̄是教『爺爺、奶奶』，to̍h是『哥哥、叔叔』，koh來to̍h是『稱兄道弟』，結果是a公、a祖分bē清，a叔、a叔á bē分明，孫á、姪á lóng kāng款，堂--ê、朋友lóng是兄弟情，倫常ê喪失，教育ài負擔責任。古早台灣人「論輩無論歲」ê輩分觀念已經phàng-kìⁿ，koh來--ê是明明是叔爺，soah變做大兄，in a爸稱呼我是a叔，做人子弟ê後輩，soah叫我是大--ê。

Siáⁿ-mih是復興台灣文化，boeh án-chóaⁿ重建台灣人ê社會秩序？「論輩無論歲」ê倫常觀念tio̍h建立。Nā是年歲相當，叫名ē通，千萬m̄-thang烏白講，講hit-lō thit-thô人ê氣口，siáⁿ-mih大--ê！大--ê！亂稱呼一場。

「論輩無論歲」，nā驚hō͘人phiⁿ，m̄ kā人稱呼，叫名無要緊，『稱兄道弟』to̍h『不可以』。

### 【註解】

|詞|解說|
|輩|輩分。|
|崁頂庄|田中鎮北pêng óa社頭鄉hit庄，行政區域叫頂潭里，蕭家祠起tī庄內。|
|A叔|『叔叔』。|
|A叔á|『小叔』（同輩）。|
|孫á|『姪子』。|
|姪á|姪子，大兄小弟ê kiáⁿ。|
|堂--ê|Kāng姓--ê，『同一祠堂的』。|
|喪失|Sòng-sit。|
|Phàng-kìⁿ|Phàng見--去，『丟了』。|
|氣口|Khùi-hkáu，『口氣』。|
