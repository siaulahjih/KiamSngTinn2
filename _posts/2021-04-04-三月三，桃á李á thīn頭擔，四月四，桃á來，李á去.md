---
chapter: 鹹酸甜第2冊
title: 034. 三月三，桃á李á thīn頭擔，四月四，桃á來，李á去
author: Siau Lah-jih
date: 2021-04-04
category: chheh
show_chapter: 0
layout: post
toc: true
---

## 〈034〉
# 三月三，桃á李á thīn頭擔，四月四，桃á來，李á去
> **Saⁿ goe̍h saⁿ, thô-á lí-á thīn thâu-tàⁿ, sì goe̍h sì, thô-á lâi, lí-á khì**

Khah早科學落伍ê時代，作sit人種作lóng tio̍h按照月令節氣來，siáⁿ-mih時chūn有siáⁿ-mih菜蔬，siáⁿ-mih時chūn ē出產siáⁿ-mih果子，lóng bē精差siuⁿ chē。三--月出產李á，四--月出產桃á，有果子thang賣ê人，lóng ē無êng koh歡喜。

三--月李á大出，桃á mā有出--chi̍t-kóa，lām李á相thīn做一擔，ka-tī m̄甘食，lóng總taⁿ taⁿ出去市場賣，m̄-chiah有這句「三月三，桃á李á thīn頭擔，四月四，桃á來，李á去。」

Siáⁿ-mih叫做「thīn」？做親chiâⁿ m̄敢hām人相thīn，因為阮ê竹á-tī m̄敢挾人ê雞肉絲；hām人oan-ke理論ê時，對方壓霸m̄講情理，咱to̍h m̄-thang thīn--伊。做人ê情理，平衡真重要，nn̄g-pêng nā m̄是旗鼓相當，能力nā無平pāng，to̍h ài細jī，注意相thīn交陪ê藝術，chiah bē phah pháiⁿ雙方ê感情，特別是親chiâⁿ相thīn ê chi̍t-kóa禮數。

### 【註解】

|詞|解說|
|作sit|Choh-sit。|
|種作|Chèng-choh，『種植』。|
|菜蔬|Chhài-se。|
|精差|差錯，錯誤。|
|大出|Tng出產ê時。|
|Lām leh李á擔|『混在裝李子的擔子』。|
|平衡|Pêng-hêng。|
|平pāng|『均衡』。|
