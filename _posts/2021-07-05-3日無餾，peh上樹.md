---
chapter: 鹹酸甜第2冊
title: 附25. 3日無餾，peh上樹
author: Siau Lah-jih
date: 2021-07-05
category: chheh
show_chapter: 0
layout: post
toc: true
---

## 〈附25〉
# 3日無餾，peh上樹
> **Saⁿ-ji̍t bô liū, peh chiūⁿ chhiū**

Lán台灣人過年時á，lóng ài做粿，m̄管是紅龜粿iah是包á粿，1方面拜天公孝敬祖先，另方面mā hō͘ gín-á大細食1個khah有--leh，會sái講是éng-kòe生活khah艱苦hit個時代真值得懷念ê風俗。

粿，當然真好食，m̄-kuh真緊tēng，所以過無幾工，無餾1下就chiâⁿ pháiⁿ食；餾，kap北京話所講ê『蒸』有部分意思相kâng，有部分相出入；kā粿khǹg tī籠床內底炊hō͘熟，北京話講是『蒸』，kā炊熟變tēng ê粿餾hō͘軟mā是『蒸』；照這個例來看，台語ká-ná比北京話有khah精密--tām-po̍h-á ê款。

3日無餾是án-chóaⁿ就會peh上樹？Che，原底是leh教示gín-á讀冊ài認真，ài tiāⁿ-tiāⁿ復習，chiah bē讀了就koh還hō͘先生，1 kho͘人猶原thûi-thûi，人m̄-chiâⁿ人，m̄ bat世事，無輸猴san-á--leh，kan-taⁿ會hiáu kho̍k-kho̍k peh樹！

Taⁿ這句話chit-má已經無一定專leh講讀冊ê tāi-chì，萬項thâu-lō͘、工夫lóng tio̍h隨時練習，chiah做會在腹，若無，緊慢lóng會無了了。親像台語，少年輩--ê己經khah輸分數--a，若koh無tiāⁿ-tiāⁿ認真thōa--leh，緊早慢就會3日無餾，peh上樹，kha手koh無mé，摔落來樹á kha，he就人m̄-chiâⁿ人，猴m̄-chiâⁿ猴--lo͘。

人若成猴san-á，kan-taⁿ ē曉kho̍k-kho̍k peh樹，he to̍h慘--lò͘！


### 【註解】

|詞|解說|
|Tēng|『硬』。|
|餾|Liū，『蒸熱』，『復習』。|
|1 kho͘人猶原thûi-thûi|『一個人仍舊傻乎乎的』。|
|M̄-chiâⁿ|『不像』。|
|Khah輸分數|Khah輸hun-siàu，比人khah輸。|
|在腹|Chāi-pak，『踏實』。|
|認真thōa|認真復習練習。|
|緊早慢|緊choa̍h慢，早慢ê tāi-chì。|
|無mé|無mé-chhè，無『乾淨俐落』。|
