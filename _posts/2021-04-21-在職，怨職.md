---
chapter: 鹹酸甜第2冊
title: 051. 在職，怨職
author: Siau Lah-jih
date: 2021-04-21
category: chheh
show_chapter: 0
layout: post
toc: true
---

## 〈051〉
# 在職，怨職
> **Chāi chit, oàn chit**

「Iáu是lín做老師--ê siāng好，一個月4、5萬kho͘ leh thio，涼涼á過，也有hioh熱，也有hioh-kôaⁿ，chit-mái koh有『週休』二工，實在hō͘人欣羨。」

「人政府無嫌阮pān-tōaⁿ，阮mā m̄敢嫌薪水少錢，nā是用算日--ê，有影比做工á贏真chē。」

「後世人，阮boeh來認真讀冊，mā boeh來做老師，chiah免得ta̍k工怨慼，ta̍k工做kah giōng-boeh無命。」

「錢大百，人落肉，m̄免leh 在職，怨職。百萬轎車lín leh駛，房地產lín leh hak，銀行寄金簿算bē了，siáⁿ款行業chiah-nī好，你koh iáu leh lo-so，你看阮ná leh thit-thô，阮看lín財產hiah-chē chiok好。」
……

人愛peh koân，水boeh流kē，bē滿足現況tio̍h-ài換項phah-piàⁿ。Nā是kan-taⁿ ē-hiáu「在職，怨職」，kui-khì在職認職khah實在，也bē誤人khang-khòe，也bē死豬鎮砧chau-that人。了解ka-tī ê才情，chhōe適合ê事業、thâu-lō͘來經營；認真phah-piàⁿ候時機chiah koh望高升，m̄-thang一直「在職，怨職」講bē清，講kah心頭凝，講kah hō͘人phùi嘴nōa，無才調也敢hām人leh「在職，怨職」。

### 【註解】

|詞|解說|
|Thio|Thàn。|
|算日--ê|1工1工照算。|
|後世人|『下輩子』。|
|Giōng-boeh|『快要』。|
|錢大百，人落肉|錢thàn真chē，人soah瘦pi-pa。|
|轎車|Kiō-chhia。|
|Hak|『置產』。|
|Peh koân|『爬高』。|
|現況|Hiān-hóng。|
|換項|換別項。|
|Phùi嘴nōa|『吐口水』。|
