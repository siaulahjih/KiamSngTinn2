---
chapter: 鹹酸甜第2冊
title: 附03. 有1好，就無2好
author: Siau Lah-jih
date: 2021-06-13
category: chheh
show_chapter: 0
layout: post
toc: true
---

## 〈附03〉
# 有1好，就無2好
> **Ū chi̍t hó, to̍h bô nn̄g hó**

頂日á有1位朋友來厝--nih phò-tāu，i面憂面kat、ai-ai-cha̍p-cha̍p，講最近運途bái，bē chhun kha出手--得；我講你m̄是kap人合股leh做「稀罕花木」ê種植，趁gah油sé-sé？ I講，你m̄知頭來尾直去--lah，「有1好，就無2好」！趁是有趁--kóa，m̄-koh合股ê人，特別是出土地hit個大主--ê，chiâⁿ pháiⁿ剃頭--neh，kha̍p-bē-tio̍h嫌東嫌西，苦bē早1日拆股，thang好ka-tī kui碗捧，tāi-chì實在有夠pháiⁿ bú！

有影，世間萬項ê tāi-chì，真正hō͘你bē全部按算--得。千萬m̄-thang像hit個「大主--ê」，無想起家當初，份股注ê人有ê出智識、有ê出技術，ta̍k-ê saⁿ-kap合作sio-kēng，chiah有今á日ê場面。若beh心肝lia̍h thán橫，ta̍k項都siàu想獨吞，論khah真--leh，he mā是「有1好，就無2好」，tang時á tú著tāi-chì，紡bē行ê時chūn，he就beh哭無目屎--了！


### 【註解】

|詞|解說|
|Ai-ai-cha̍p-cha̍p|『唉聲嘆氣』。|
|油sé-sé|油水真chē。|
|趁|Thàn錢|
|Pháiⁿ剃頭|Pháiⁿ應付。|
|Kha̍p bē tio̍h|『動不動』。|
|苦bē早一日|『苦於不能早一天』。|
|Kui碗捧|獨佔。|
|Pháiⁿ bú|Pháiⁿ處理。|
|份股注ê人|投資者，合股ê人。|
|Sio-kēng|互相合作『提攜』。|
|Siàu想|Siàu-siūⁿ，『非分之想』，『妄想』。|
|紡bē行|無法tō͘進行。|
