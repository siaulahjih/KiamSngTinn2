---
chapter: 鹹酸甜第2冊
title: 076. 弟子作孽，m̄是天地所設
author: Siau Lah-jih
date: 2021-05-16
category: chheh
show_chapter: 0
layout: post
toc: true
---

## 〈076〉
# 弟子作孽，m̄是天地所設
> **Tē-chú chok-gia̍t, m̄-sī thiⁿ-tē so͘-siat**

『人定勝天』chit句話，ùi少年時代giâu疑kah此當今。人ê愚gōng無知m̄ bat天理，實在可悲。天地大自然，萬物成長，小小ê人類算siáⁿ-mih？算講今á日火箭已經射到月球頂進入太空，nā是tn̄g-tio̍h風雲變色、天災地變，to̍h失了主意。猶原tio̍h求天公保庇，唸佛祖、阿彌陀佛，祈禱上帝。

古早時代，天災地變是無ta-ôa，chín ê空氣a-cha，水源lah-sap，污染河川，pùn-sò tún-chek親像山，內山做大水，土石流，擋bē-tiâu，lòng破庄頭無厝thang tòa，平洋水尾，悽慘落魄，大街小巷淹水，流來lok--koh sok--koh kui大堆…。這kám是天地所設？當然m̄是，是弟子作孽做得來ê災禍。

「弟子作孽，m̄是天地所設。」Lóng是人ê私心所造成，政府無能，做官人辦事無正經，人民無照法令。『人不為己，天誅地滅』，是人ê弱點，自私自利ê本性，因為ta̍k-ê為ka-tī。做官ê人貪污，生理人貪利，可憐ê台灣人貪享受koh嫌費氣。山林亂ó͘，樹á亂使chhò，為tio̍h thàn錢，山坡地一直耕，無ài ê lah-sap、pùn-sò chhìn-chhái烏白倒，天地nā siūⁿ氣，弟子to̍h叫苦連天。

平常時人nā談論男女、性，lóng-ài kā chit句俗語顛倒講，「是天地所設，m̄是弟子作孽」，其實食、色，性也！只要無犯戒，無必要假正經。咱chit-mái所談論ê「弟子作孽，m̄是天地所設」chit句俗語，是leh勸咱tio̍h愛護大自然，重環保，借用大自然ê恩賜，m̄-thang boeh kah伊lo-so chiah好。


### 【註解】

|詞|解說|
|作孽|Chok-gia̍t；『惡作劇』。|
|人定勝天|Jîn tēng sèng thian。|
|愚gōng無知|Gû-gōng bû-ti。|
|無ta-ôa|無可奈何。|
|A-cha|無清氣。|
|無厝thang tòa|『無家可歸』。|
|平洋|Pêⁿ-iûⁿ，平地。|
|Lok--koh sok--koh|有--ê無--ê，『垃圾雜物等』。|
|人不為己，天誅地滅|Jîn put ūi-kí，thian tu tē bia̍t。|
|Ó͘|『挖』。|
|Chhìn-chhái烏白倒|Chhìn-chhái亂倒。|
