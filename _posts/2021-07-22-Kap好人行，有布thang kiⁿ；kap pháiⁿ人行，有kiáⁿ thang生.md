---
chapter: 鹹酸甜第2冊
title: 附42. Kap好人行，有布thang kiⁿ；kap pháiⁿ人行，有kiáⁿ thang生
author: Siau Lah-jih
date: 2021-07-22
category: chheh
show_chapter: 0
layout: post
toc: true
---

## 〈附42〉
# Kap好人行，有布thang kiⁿ；kap pháiⁿ人行，有kiáⁿ thang生
> **Kap hó-lâng kiâⁿ, ū pò͘ thang kiⁿ; kap pháiⁿ-lâng kiâⁿ, ū kiáⁿ thang siⁿ**

有「學問」ê人講：「近朱者赤，近墨者黑」，教示lán交陪朋友ài細膩，無正經ê所在khah mài óa，若無，好好人hông thōa pháiⁿ--去，有影就了然khioh-ka̍k！

這句話若換lán世俗ê氣口來講，koh khah有力，lán講，「kap好人行，有布thang kiⁿ；kap pháiⁿ人行，有kiáⁿ thang 生」。行，是表示cha-po͘、cha-bó͘ gín-á互相熟sāi來往，就是一般leh講ê「自由戀愛」--lah，ah講著愛情，lán都知，kah若「siáu翁」、「siáu bó͘」kàu--tio̍h，目chiu kheh-kheh，lóng mā隨在i去，2人相意愛就好，chhun--ê，管i三七二十幾！特別是古早人khah pì-sù，男女ê分別khah嚴，無親像現此時khah「開明」，『只要我喜歡，有什麼不可以』，所以，kap人行，猶原ài端正，thâu-lō͘ oan-na tio̍h phah拚，tī訂婚chìn前bē-sái lām-sám來，m̄-thang 1日到暗kan-taⁿ會hiáu偷生kiáⁿ！

這句「俗」語內底kiⁿ布ê「kiⁿ」，漢字寫做「經」，普通lóng讀作「keng」，親像「經」濟起飛--lah、神「經」線ká無ân--lah，lóng是讀「keng」；ah若織布，就讀作「kiⁿ」布。

Lán知影，布就是用南北行ê經紗á線kap走西東ê緯紗á線「織」出來--ê，這個動作就叫做kiⁿ；「經布」當作名詞有另外ê意思，也就是éng-kòe女性生理週期所用ê布á，所以用講--ê，kiⁿ布是chiok平常ê講法，用寫--ê，「kiⁿ布」若寫漢字「經布」soah tiāⁿ-tiāⁿ hông誤讀做「月經布」去，che是不止á趣味ê tāi-chì，記tiàm chia做1個gī-niū kap參考。



### 【註解】

|詞|解說|
|Kiⁿ|經，kiⁿ布。|
|近墨者黑|近bek者hek。|
|Thōa pháiⁿ--去|『學壞了』。|
|了然|無效，無lō͘用。|
|Khioh-ka̍k|『拾起來丟掉』，無lō͘用，廢物。|
|Siáu翁、siáu bó͘|想娶bó͘、嫁翁想到siuⁿ過磅。|
|Kheh-kheh|『閉眼不睡狀』。|
|Pì-sù|『含蓄』。|
|經紗|Keng紗。|
|緯紗|Húi紗。|
|經布|Keng-pò͘，名詞，女性生理週期所用ê布á。|
|Gī-niū|話題。|