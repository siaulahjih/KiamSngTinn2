---
chapter: 鹹酸甜第2冊
title: 040. 雞母chhōa kiáⁿ真輕鬆，雞公chhōa kiáⁿ ē拖帆
author: Siau Lah-jih
date: 2021-04-10
category: chheh
show_chapter: 0
layout: post
toc: true
---

## 〈040〉
# 雞母chhōa kiáⁿ真輕鬆，雞公chhōa kiáⁿ ē拖帆
> **Ke-bó chhōa kiáⁿ chin khin-sang, ke-kang chhōa kiáⁿ ē thoa-phâng**

Cha-po͘人總--是khah bē-hiáu io細漢gín-á，尤其是hit款紅紅幼幼ê紅嬰á，siáⁿ-mih原因？第一無耐性，bē堪得gín-á吵，bē堪得gín-á háu，gín-á一下啼哭吵鬧，伊to̍h m̄知boeh an-chóaⁿ？第二tòe bē tio̍h cha-bó͘人ê番，人講cha-bó͘人番，番pì-pà，真無講道理，這實在是對cha-bó͘人ê一種侮辱，mā對原住民無禮貌。應該m̄是án-ne解說，boeh án-chóaⁿ講--leh？Siau Lah-jih ê看法是án-ne：cha-bó͘人番m̄是指生番ê番，這對山地原住民是無禮貌--ê，應該ài講做cha-bó͘人翻，翻bē了，一日kah暗kāng款ê khang-khòe做bē了，m̄是翻洗衫，to̍h是翻boeh煮飯，也是因為cha-bó͘人有這款一而再、再而三ê耐性，m̄-chiah有法度 chhiâⁿ家、教kiáⁿ，為kiáⁿ la̍k屎la̍k尿，為kiáⁿ犧牲無惜艱苦病疼，這種性質，這種精神，cha-po͘人無。

Cha-po͘人chhōa kiáⁿ是為tio̍h boeh享受，享受gín-á聽話ê光彩，享受gín-á hō͘人o-ló ê hiau-pai。Gín-á nā是無chiūⁿ教，m̄是氣ló͘ mái-mái chhoah-chhoah，ò͘尾to̍h叫in bó͘來收尾，無to̍h三鋤頭二畚箕，kā gín-á罵罵phah-phah--leh做soah。Cha-po͘人chhōa gín-á，sńg笑--一-下to̍h好，是bē-tàng長時間kā伊lo-so，lo-so久伊ē無耐性，ē起煩惱。人講「雞母chhōa kiáⁿ真輕鬆，雞公chhōa kiáⁿ ē拖帆」，to̍h是講cha-po͘人khah bē-hiáu chhōa gín-á。

Siáⁿ-mih是拖帆？帆船boeh起錠，一定tio̍h thián開船帆，船帆nā hō͘風吹--落-來，拖tio̍h船帆ê船ná ē有未來ê前程？Chi̍t-ê家庭nā是失去了老母，boeh靠a爸chhiâⁿ kiáⁿ to̍h khah不幸。母親ê重要、母親ê偉大tī chit-ê時chūn siāng有感覺，家庭主婦kám是leh講假--ê。

Án-ne講有khah悲情，咱換chi̍t-ê角度來解說，cha-bó͘人chhōa kiáⁿ khah gâu chhōa，因為母愛是伊ê本性，nā換cha-po͘人來chhōa，kiám-chhái ē chhōa kah li-li-lak-lak。阮學校ê陳老師，chit-mái做a公leh chhōa細漢孫，to̍h chhōa kah haiⁿ-haiⁿ叫，講siáⁿ-mih liâm-mi換尿chū-á，liâm-mi泡牛奶，半暝á mà-mà-háu，害伊睏bē飽，做a公有影無簡單，thiám kah si̍t-kó͘頭giōng-boeh làu--去；這to̍h是「雞公chhōa kiáⁿ ē拖帆」ê新解說。

### 【註解】

|詞|解說|
|Chhōa|引導。|
|拖帆|Thoa-phâng，船帆落tī土kha拖，比喻雞á ê翅股頭脫落。|
|Io|『養育』。|
|Bē堪得|『承受不了』。|
|Háu|『吼叫』，『大聲哭』。|
|Tòe bē tio̍h|『跟不上』。|
|Cha-bó͘人番，番pì-pà|Cha-po͘人罵cha-bó͘人無講道理，有理講bē清ê話。Siau Lah-jih無贊成這種講法。|
|翻bē了|翻過來，翻過去，翻bē了。|
|一而再，再而三|It jî chài，chài jî saⁿ。|
|無chiūⁿ教|『不受教』。|
|氣ló͘|Siūⁿ氣koh懊惱。|
|Mái-mái chhoah-chhoah|Siūⁿ氣無同意，用肢體語言表達ê動作。|
|三鋤頭二畚箕|『直接乾淨俐落』，mā表示無經過大腦思考。|
|Sńg笑--一-下|消遣一下。|
|Kā伊lo-so|『跟他囉嗦』。|
|Li-li-lak-lak|『散亂無規則』。|
|Haiⁿ-haiⁿ叫|叫苦連天。|
|尿chū-á|尿布。|
|Thiám|『艱苦疲勞』。|
|Si̍t-kó͘頭|『翅膀』。|
|Giōng-boeh làu--去|『簡直快要脫落』。|
