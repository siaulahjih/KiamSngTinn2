---
chapter: 鹹酸甜第2冊
title: 021. 日圍kho͘，火燒埔
author: Siau Lah-jih
date: 2021-03-21
category: chheh
show_chapter: 0
layout: post
toc: true
---

## 〈021〉
# 日圍kho͘，火燒埔
> **Ji̍t ûi kho͘, hóe sio po͘**

宜蘭地區cha-hng（四月初八）出現日暈，這是一種自然現象，kah熱天時西北雨後出虹kāng款。Chái起時落雨，虹出tī西pêng，ē-po͘時落雨，虹出tī東pêng。出tī東pêng是半圓形，有tang時á ē出現二kho͘，叫做霓kah虹；出現tī西pêng面，khah無完全成半kho͘，叫做半帆。有讀過自然科學ê人lóng知影，這是因為日頭光照tio̍h空氣中ê水氣，經過折射所產生ê幻影，是大自然真súi ê光景，值得咱讚嘆o-ló上帝ê榮光。

日圍kho͘ mā是kāng款道理。伊ē出現tī boeh晝時iah是過晝後，日頭直照地面，土氣水分浮起，經過日光ê直射反射kah折射，形成圓kho͘-á kā日頭圍tiàm中央。因為有經過反射ê作用，雖bóng是圓kho͘-á 1-liàn，可惜光影色彩khah無霓虹hiah-nī súi。根據先人ê經驗「日圍kho͘，火燒埔」，hit日ê天氣一定好天koh熱hōm-hōm。

Mā是根據古早人ê說法，m̄-koh khah迷信，講siáⁿ-mih he是天然異象，今年一定有khòng-hān，也因為傳播媒體ê厲害，咱chiah知影今年ê災難特別chē，koh tn̄g tio̍h Elnino leh káu-kòai，m̄-chiah另外一款迷信ê八卦新聞ná像做風颱，1-chūn 1-chūn篩無停。

### 【註解】

|詞|解說|
|日暈|Ji̍t-ūn。|
|虹|Khēng。|
|有tang時á|有ê時chūn。|
|霓|Gê。|
|成|Sêng，『像』。|
|成半kho͘|『像半圓形』。|
|半帆|Pòaⁿ-phâng。|
|折射|Chiat-siā。|
|幻影|Hoàn-iáⁿ。|
|Boeh晝時|午時前。|
|過晝後|午時後。|
|圓kho͘-á 1-liàn|『圓圓的一圈』。|
|熱hōm-hōm|『熱得不得了』。|
|Khòng-hān|旱災，Hān-chai。|
|Elnino|『聖嬰現象』。|
|Káu-kòai|『作怪』。|
|篩|Thai，搖。|
