---
chapter: 鹹酸甜第2冊
title: 067. 食老koh m̄ siàu-hiauⁿh
author: Siau Lah-jih
date: 2021-05-07
category: chheh
show_chapter: 0
layout: post
toc: true
---

## 〈067〉
# 食老koh m̄ siàu-hiauⁿh
> **Chia̍h-lāu koh m̄ siàu-hiauⁿh**

前日chiah leh hō͘人o-ló「食老koh有牽挽」，隨時ka-tī to̍h檢討講運動ài適當，mài chhio-tiô，mài想boeh kah人piàⁿ，節節á來，節ka-tī身體kham ē去ê能力，nā超過to̍h去倒害。

禮拜日hit場比賽to̍h犯了戒，差chi̍t-sut-á to̍h有影去倒害，真ka-chài睏一暝hioh-khùn了後，精神又koh原在。

是án-ne，妻舅陳代書in網球隊，邀請西螺隊朋友來phah球，因為人數無夠，特別拜託阮ang-bó͘去o͘-ián參加。Hit日Siau Lah-jih chái起時有台語課，閃bē開kha，等kah 11點gōa chiah去Pó-táu，人已經siah幾nā盤，準備boeh食中晝頓，阮ang-bó͘想pháiⁿ-sè，先落去phah一場，11點gōa ê日頭中央，室外無cha̍h影，紫外線kiám-chhái超過10度，kāng款你來一粒，我sak一拍，kho̍k來kho̍k去，kòng來kòng去，30分鐘to̍h汗流sám滴，頭殼燒hōm-hōm，giōng-boeh lia̍h狂。

食飽後，謝--ê tī-leh招，iáu是中晝心，未phah汗先流，phah kah嘴ta喉khoah，6比0，6局清，有夠chhèng。比賽結束有人隨挑戰，贏--ê留--落-來，m̄-thang走，為阮道友討公道，按算boeh hō͘ lín chhia-pùn-táu。朋友tāi，友誼賽，無陪--一-場mā bē-sái。有夠硬，少年人，爆發力特別強，kan-taⁿ接發球to̍h chám-jiân-á用精神，siuⁿ細力，球kho̍k tio̍h球拍pŭ--一下soah落屎，siuⁿ大力，十粒九粒飛--起-來Àu-sái！實在厲害，phah到搶七，結果mā是kā in khiat--落-來。

Hioh喘--一-下，chiah e-po͘二點半，hit工phah kah四點gōa，你kám知Siau Lah-jih phah幾盤？Lóng總五盤正正正，無kā你騙，收工chiah知影，kha痠手軟，頭殼giōng-boeh烏暗眩，照鏡看清楚，kài成ùi非洲來，球友一直o，實在kā你o-ló，50 gōa boeh 60，kám有影chiah厲害，其實ka-tī心內知知，chit款「食老koh m̄ siàu-hiauⁿh」ê piàⁿ生死，siāng好khah mài--leh。

### 【註解】

|詞|解說|
|M̄ siàu-hiauhⁿ|『不自量力』。|
|Pó-táu|北斗。|
|O͘-ián|支援幫忙。|
|Siah|Sńg，phah，『玩』。|
|Cha̍h影|『遮陽光』。|
|Sak|『推』。|
|pŭ--一下|形容落屎ê聲。|
|Sám滴|Chhìn-chhái流。||
|燒hōm-hōm|『熱烘烘』。|
|Giōng-boeh lia̍h狂|『簡直要抓狂』。|
|Tī-leh招|一直邀請。|
|嘴ta喉khoah|『嘴乾喉渴』。|
|Chhèng|Siuⁿ厲害揚揚得意。|
|Chhia-pùn-tá|Get out ê意思。|
|Chám-jiân-á|Tī chia有『能力有限，疲於奔命』ê意思。|
|Khiat--落-來|贏--起-來，『打下來』。|
