---
chapter: 鹹酸甜第2冊
title: 011. 耳á後無sian，cha-bó͘ cha-po͘ to̍h ē變
author: Siau Lah-jih
date: 2021-03-11
category: chheh
show_chapter: 0
layout: post
toc: true
---

## 〈011〉
# 耳á後無sian，cha-bó͘ cha-po͘ to̍h ē變
> **Hīⁿ-á āu bô sian, cha-bó͘ cha-po͘ to̍h ē piàn**

今年這班三年á生，不止á kó͘-chui、幼chíⁿ，天真活潑koh愛sńg，尤其是cha-po͘ gín-á，下課ê鐘聲nā tân，to̍h相cheⁿ mo͘h球落樓kha ī siàng疼--ê，每1-pái lóng是sńg kah kui身軀重汗；到ē-po͘放學ê時chūn，已經kui身烏sô-sô，mā無想boeh洗洗拭拭--leh，咱kan-taⁿ看to̍h艱苦，人in猶原是笑bi-bi，有thang sńg to̍h好，siāng煩惱--ê to̍h是驚我禁止in thit-thô。

初中gín-á to̍h無siáⁿ kâng。大部分ê學生，m̄管伊cha-po͘ cha-bó͘，ta̍k-ê開始愛súi、愛妝，cha-po͘ gín-á穿chhah boeh激大人氣口，頭毛lōa kah真整齊，cha-bó͘ gín-á koh khah愛打扮，ē-hiáu注意內衫ê樣式，nā m̄是學校有限制，頭毛kiám-chhái ē電kah khiû-khiû-khiû koh染色；ná ē án-ne？是m̄是in leh起hoán-hêng m̄聽話？M̄是，是因為in已經進入青春期，gín-á leh tńg大人--ā。做老師、做父母ê人，nā無sió-khóa體貼chiah-ê少年人ê想法，kioh-sī in leh變pháiⁿ，án-ne to̍h差大碼--lò͘。

奉勸各位做人父母ê家長，lín tau nā有hit-lō ài phah ko̍k-ke ê少年家，a̍h是有hit-lō『吾家有女初長成』ê少女，lín tio̍h注意，「耳á後無sian，cha-bó͘ cha-po͘ to̍h ē變。」這句俗語to̍h是leh kā你提醒，看學生gín-á ê身軀有生sian無生sian，阮老師有khah無方便，請lín tio̍h ka-tī關心。當然chín ê時代khah衛生，boeh看生sian khah無可能，教lín一步，lín tau少年cha-po͘後生、cha-bó͘ kiáⁿ，nā是入去浴室kui半po͘，洗身軀ta̍uh-ta̍uh-á bong，恭喜，這是in大hàn ê開始，lín tio̍h關心細jī。

### 【註解】

|詞|解說|
|Sian|『身上的污垢』。|
|To̍h ē變|『就會改變打扮』。|
|Kó͘-chui|『可愛』。|
|幼chíⁿ|幼稚。|
|愛sńg|『好玩』。|
|Cha-po͘ gín-á|『男孩子』。|
|Tân|響。|
|Mo͘h球|『抱球』。|
|樓kha|『樓下』。|
|Ī siàng疼--ê|『玩打痛的遊戲』。|
|Kui|『全』。|
|Kui身軀tāng汗|『滿頭大汗』。|
|E-po͘|下晡，『下午』。|
|烏sô-sô|『髒兮兮的』。|
|Kan-taⁿ看--tio̍h to̍h艱苦|『光是看了就不舒服』。|
|笑bi-bi|笑微微，『笑嘻嘻』。|
|有thang sńg to̍h好|『有得玩就好』。|
|Kâng|『相同』。|
|Ta̍k|『每』。|
|穿chhah|穿插，『穿tio̍h』。|
|激大人氣口|『妝扮大人模樣』。|
|Lōa|『梳頭髮』。|
|Ē-hiáu|『會』。|
|Kiám-chhái|可能，大概。|
|叛逆|Poān-ge̍k。|
|差大碼--lò͘|差真chē，siuⁿ離經。|
|Lín|『你們』。|
|Tau|『家』。|
|Hit-lō|『那種』。|
|Phah ko̍k-ke|『小公雞學啼』。|
|Chín|Chit-mái，現在。|
|Kui半po͘|『老半天』。|
|Ta̍uh-ta̍uh-á bong|慢慢á洗，『東摸西摸的』。|