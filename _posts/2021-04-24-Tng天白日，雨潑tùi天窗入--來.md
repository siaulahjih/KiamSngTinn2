---
chapter: 鹹酸甜第2冊
title: 054. Tng天白日，雨潑tùi天窗入--來
author: Siau Lah-jih
date: 2021-04-24
category: chheh
show_chapter: 0
layout: post
toc: true
---

## 〈054〉
# Tng天白日，雨潑tùi天窗入--來
> **Tng-thiⁿ-pe̍h-ji̍t, hō͘ phoah tùi thiⁿ-thang ji̍p--lâi**

立夏tú過（三月29），小滿iáu未到（四月15），離六--月風颱期iáu oan-na二個月，信義鄉神木村ê居民實在有夠soe！頂幾日，kan-taⁿ天頂落chi̍t-kóa雨，to̍h無tāi無chì發生土石流，沖斷in對外交通ê大橋，hō͘ in心肝tiuh三下，真正是「tng天白日，雨潑tùi天窗入--來」。是天災？Iah是人禍？

林務局講這種土石流ê發生，是開發新中橫公路ê時，廢土亂倒tī坑溝á所致；m̄-koh神木村前村長郭芳儒giâu疑講，kiám-chhái是林務局tī民國75、76年間，執行林相改革方案，樹á chhò siuⁿ chē，chit-mái樹á頭已經爛了，新欉ê樹á iáu無含水ê功效，chiah是災害ê原因。

到底siáⁿ原因？像這款「tng天白日，雨潑tùi天窗入--來」ê天災人禍，m̄知tang時á chiah ē消除無事？離85年全國第一pái土石流事件，到taⁿ已經boeh二年，落雨量kan-taⁿ 30幾公釐to̍h ē發生ê災害，以後tiāⁿ-tio̍h iáu koh ē發生。徙庄ê計劃未解決，boeh án-chóaⁿ叫神木村ê庄民生活ē安穩--leh？

「Tng天白日，雨潑tùi天窗入--來」，這款ê soe-siâu，這款ê無奈，神木村ê庄民值得咱同情。

### 【註解】

|詞|解說|
|Tú過|『剛過』。|
|Iáu oan-na|Iáu hoân-ná，『還』，『仍舊』。|
|Soe|『倒楣』。|
|土石流|Thô͘-chio̍h-liû。|
|心肝tiuh三下|『心有餘悸』。|
|郭芳儒|Koeh Hong-jû。|
|執行林相改革方案|Chip-hêng lîm-siòng kái-kek hong-àn。|
|Chhò siuⁿ-chē|『砍太多』。|
|含水|Kâm-chúi。|
|M̄知tang時á|『不知何時』。|
|公釐|Kong-lî。|
|徙庄|Sóa-chng。|
