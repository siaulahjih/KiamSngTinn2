---
chapter: 鹹酸甜第2冊
title: 附43. 官司好phah，狗屎好食
author: Siau Lah-jih
date: 2021-07-23
category: chheh
show_chapter: 0
layout: post
toc: true
---

## 〈附43〉
# 官司好phah，狗屎好食
> **Koaⁿ-si hó phah, káu-sái hó chia̍h**

Éng-kòe tī專制ê社會--nih，人民ê基本人權完全無保障，若kha̍p著tāi-chì，惹著官司，這聲就悽慘--a；lán都知--leh，hiah-ê有權利來審判--人ê大官虎，做官chìn前差不多lóng是1日食飽，專leh siàu想「書中自有黃金屋」ê「10年寒窗」讀冊人，官1下hō͘ i sa--著，當然無加減khêng--1-kóa，實在無合「成本效益」ê粗淺道理，致使chiah會「食錢官」--lah、「有錢判生，無錢判死」--lah，chiah-ê話語tī民間真時行，是1種對司法ê基本認識。

現此時已經是自由、民主、法治ê社會--a，照講，法律之前，人人平等，司法是社會公義最後ê「防線」，m̄-koh實際上kám真正是án-ni？你ka看，民間kám有影有leh ka信táu？惹著tāi-chì，法院無走bē-sái--得，心肝底mā是kiāu gah無1塊tio̍h，講法律幾nā千條，khah輸黃金1條！

Chit-má ta̍k-ê ê智識lóng加真提昇--a，目chiu chiok金--ê，新聞掀開1下看，看i官廳lia̍h幾隻m̄-chiâⁿ猴做kiàn-pún，講是司法開始獨立--a，kám有影？頂日á大法官解釋副總統是m̄是會sái兼行政院長，結局án-chóaⁿ？正面倒面，ta̍k個lóng解釋會通，che成siáⁿ-mih司法體統？莫怪A扁--á khah早講ê話，現在mā iáu-koh有人相信；i講，辦大官tio̍h-ài大證據，辦小官tio̍h-ài小證據，辦人民無需要證據，辦反對人士，kā i製作證據！

Che，就是這句「官司好phah，狗屎好食」ê根本道理！司法hō͘人bē信任--得；che是lán現代台灣人ê恥辱，siáⁿ-mih時chūn lán chiah會tàng洗清這個烏點--leh？


### 【註解】

|詞|解說|
|Kha̍p著|惹著。|
|Hiah-ê|『那些』。|
|加減khêng--1-kóa|『多少賺一些』。|
|Kiāu gah無1塊tio̍h|『罵得無一是處』。|
|Kiàn-pún|見本，樣本。|
|信táu|相信。|
