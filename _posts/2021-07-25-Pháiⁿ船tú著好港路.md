---
chapter: 鹹酸甜第2冊
title: 附45. Pháiⁿ船tú著好港路
author: Siau Lah-jih
date: 2021-07-25
category: chheh
show_chapter: 0
layout: post
toc: true
---

## 〈附45〉
# Pháiⁿ船tú著好港路
> **Pháiⁿ-chûn tú-tio̍h hó káng-lō͘**

Tī 生活中，lán tiāⁿ-tiāⁿ會用「chheⁿ-mê雞啄著蟲」這句話來講人工夫普普--a，甚至是1 kho͘ giàn-giàn，hàu呆hàu呆無半撇，m̄-koh chiâⁿ好運，不sám時都tú著貴人ê款，i照常是食gah油sé-sé，hō͘你心肝íⁿ-á加減會酸，lio̍h-lio̍h-á怨妒怨妒，khah土性ê人無tiāⁿ-tio̍h koh會kiāu--幾-句-a，講，in niâ--leh，某某人kha-chhng幾枝毛看現現，無siáⁿ-mih才tiāu也chhèng gah lia̍h bē tiâu，實在有影是chheⁿ-mê雞去啄著蟲，無i ê法！

這句俗語另外1個kāng氣口ê講法是「chheⁿ-mê貓tú著死niáu鼠」，ah若khah文雅--ê就講「pháiⁿ船tú著好港路」，lóng是對siuⁿ過好字運ê keng-thé，這種「不平」ê「義氣」，表面上ká-ná chiâⁿ tèng人聽，因為世間好運--ê實在無chē，ta̍k個人lóng感覺phah拚kui世人，phah拚gah大粒汗細粒汗phīⁿ-phēⁿ喘，結局oan-na無siáⁿ-mih出脫，所以看著人好空，就會想講thài會m̄是我來得--著，無ka khoe-sóe--2-句-a bē kòe-giàn!

M̄-koh想khah真--leh，這句話mā有1個盲點，就是m̄管人有才tiāu無才tiāu，kiàn若tú著別人得著好地步，就看人食米粉o͘-pe̍h hoah燒，ka-tī面細，soah去怨人大kha-chhng，對人ê成就無1點á欣賞ê心胸，開嘴合嘴就講人pháiⁿ船tú著好港路！你ka想看māi--leh，án-ni講，除了表示你雞á腸、鳥á肚以外，kám有siáⁿ-mih實際ê好處？

最後，lán koh強調--1-下，kap真chē台灣俗語kāng款，這句mā是有雙面ê用法，講--人，是leh kâng khau，無siáⁿ好聲sàu，講ka-tī，就帶1種謙虛ê意思，kā所有ê成就歸hō͘四週圍人kap環境，ah若就gún基督徒ê立場來講，che就是天公疼gōng人--lah，所以一切ê榮耀lóng ài歸tī上主！


### 【註解】

|詞|解說|
|普普--a|Sió-khóa會hiáu。|
|1 kho͘ giàn-giàn、hàu呆hàu呆|Gōng-gōng nga-nga。|
|貴人|Kùi-jîn，及時雨ê人物。|
|Kiāu|罵。|
|In niâ--leh|『他媽的』。|
|Khoe-sóe|諷刺。|
|Kòe-giàn|過癮。|
|盲點|Bông-tiám。|
|Kâng khau|Kā人khau洗、kā人諷刺。|
