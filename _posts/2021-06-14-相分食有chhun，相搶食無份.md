---
chapter: 鹹酸甜第2冊
title: 附04. 相分食有chhun，相搶食無份
author: Siau Lah-jih
date: 2021-06-14
category: chheh
show_chapter: 0
layout: post
toc: true
---

## 〈附04〉
# 相分食有chhun，相搶食無份
> **Saⁿ-pun chia̍h ū-chhun, saⁿ-chhiúⁿ chia̍h bô-hūn**

世間真pháiⁿ講，lán tiāⁿ-tiāⁿ用個人利益ê角度去想tāi-chì，mî死mî爛計較，ta̍k項都想beh佔kôan，mih-á mā想beh la̍k tiàm ka-tī ê手頭--nih，結局，kám真正lóng有法tō͘按照ka-tī的chhui-chhiâu?

俗語講：人leh做，天leh看，千算萬算，m̄值天1劃！有tang時á lán khah犧牲--leh，好空--ê，盡量報hō͘別人知，ka-tī有1塊--a，分--1 su̍t-á讓人鼻1個香--leh，án-ni，m̄-tāⁿ bē缺角--去，顛倒愈gâu奉獻愈趁有食！

Tī gún天主教會--nih，我有1位姓唐ê好朋友，做木--ê，真有疼心，kiàn若tú著真需要i幫贊--ê，3萬5萬，lóng無計較；i kā我講，真趣味--neh，ta̍k pái i今á日1下奉獻--出-去，bîn-á-chài chái起隨會接著thèng好趁重倍錢ê生理，害i chiâⁿ pháiⁿ-sè，bē輸做1點á好tāi-chì，專工就是leh等天主ê賞報kāng款，實在有夠奇妙！

講--起來，che，mā無siáⁿ-mih奇--lah，ah都「相分食有chhun，相搶食無份--lah」！


### 【註解】

|詞|解說|
|Chhun|剩。|
|Mî死mî爛|『千方百計』。|
|佔koân|佔優勢。|
|Chhui-chhiâu|計劃。|
|1劃|Chi̍t-oe̍h，chi̍t-u̍ih。|
|好空--ê|『有好處的』。|
|有1塊--a|『有一些了』。|
|分--1 su̍t-á|分一點點á。|
|讓人鼻1個芳--leh|『讓人分享一點好處』。|
|做木--ê|Chò-ba̍k--ê，做木工--ê。|
|Thèng好|可以。|
|重倍|Têng-pōe，加1倍。|
|Bē輸|Bē-su，不輸，親像，『好像』。|
