---
chapter: 鹹酸甜第2冊
title: 055. 有手伸無路，有腳行無步
author: Siau Lah-jih
date: 2021-04-25
category: chheh
show_chapter: 0
layout: post
toc: true
---

## 〈055〉
# 有手伸無路，有腳行無步
> **Ū chhiú chhun bô lō͘, ū kha kiâⁿ bô pō͘**

有一工，來一通電話：

「Ŏe！咱toh位？」

「我A-hia̍p--á-lah！」

「你是chiâ？Ná聽bē出你ê聲？」

「Ah都你ê同窗--ê，A-hia̍p--á-lah！」

「Ŏ͘！知影--lah！Siáⁿ-mih tāi-chì？」

「Ah tō…ah tō這chām-á無khang-khòe thang 做，無收入，chit-mái連食飯都成問題，也m̄敢出門，也m̄敢kā人借錢。出門tio̍h開錢，kā人問boeh借錢，想--tio̍h to̍h iàn-khì。想講咱是同窗--ê，m̄-chiah敢chhōe--你，頂日á去lín tau，看你無tī--leh，m̄敢kā lín bó͘開嘴，實在chiâⁿ kiàn-siàu。」

「無問題！無問題！Tio̍h jōa chē？」

「免chē，3,000 to̍h好！Thèng-hāu過--幾-工-a有thàn chiah還--你！」
……

可憐ê同窗--ê，到taⁿ boeh 60--à，iáu無bó͘無猴，tán-chhau it kô，也bē-hiáu khah儉--leh，ham-bān人koh bē勤儉，thàn了了食了了，lóng無chhun後。Taⁿ，知tāi--lò͘ ho͘ⁿh！「有手伸無路，有腳行無步」to̍h是這款樣相。人看你好腳好手，mā m̄知你是án-chóaⁿ tiàm涼亭腳hia m̄出門，siáng知你是無錢leh鬱卒。

做人to̍h ài piàⁿ，ham-bān人koh khah ài知影piàⁿ命。好天to̍h ài粒積雨來糧，chiah bē tn̄g tio̍h「有手伸無路，有腳行無步」ê時chūn。雖bóng m̄免去ho͘餓--tio̍h，m̄-koh伸手kā人討，總--是有khah iàn-khì。

這是勸人ê話，這位同窗--ê mā tio̍h kā tàu-saⁿ-kāng。

### 【註解】

|詞|解說|
|Chiâ|『誰』。|
|Ŏ͘|『哦』。|
|這chām-á|『這陣子』。|
|m̄-chiah|『所以…才…』，『因此』。|
|無tī--leh|『不在家』。|
|Thèng-hāu|等候。|
|Tán-chhau it kô|單單chi̍t-ê人。|
|Chhun後|Chhun後步，存--起來留後pái用。|
|知tāi--lò͘ ho͘ⁿh！|『知道事情嚴重了』！|
|樣相|Iūⁿ-siùⁿ，模樣。|
|Tn̄g tio̍h|『碰到』。|
|餓--tio̍h|Gō--tio̍h，m̄是iau--tio̍h。|
