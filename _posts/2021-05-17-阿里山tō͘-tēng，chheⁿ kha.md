---
chapter: 鹹酸甜第2冊
title: 077. 阿里山tō͘-tēng，chheⁿ kha
author: Siau Lah-jih
date: 2021-05-17
category: chheh
show_chapter: 0
layout: post
toc: true
---

## 〈077〉
# 阿里山tō͘-tēng，chheⁿ kha
> **A-lí-san tō͘-tēng, chheⁿ kha**

這是一句gia̍t-khiat-á俗語，to̍h是『歇後語』，「阿里山tō͘-tēng──chheⁿ kha」。Chheⁿ kha是雙關語，chheⁿ色ê kha hām「生kha」。Chheⁿ色to̍h是綠色，「生kha」to̍h是『生手』，無經驗ê意思。

Tō͘-tēng是一種蜥蝪。相信ta̍k-ê bat看過庄kha gín-á作孽，lia̍h tō͘-tēng ka that薰屎ê把戲。一般看--tio̍h-ê是狗屎色（褐色），kiám-chhái是山景khah青翠，而且動物有伊ê保護色來適應環境，阿里山ê tō͘-tēng khah特別，kha是chheⁿ色--ê（綠色），m̄-chiah講chi̍t-ê人做tāi-chì無經驗ê時，to̍h ē sńg笑講伊是「阿里山tō͘-tēng──chheⁿ kha」。話並無kòa-kut，mā無pháiⁿ意。

任何人做任何tāi-chì，lóng有chheⁿ kha無熟ê時chūn，m̄-thang惜面皮，bē-hiáu to̍h ài問，做bē sù-sī koh再來，mài嫌siān，mài嫌麻煩，chia̍p練to̍h成鋼，免jōa久，to̍h bē koh hō͘人講你是「阿里山tō͘-tēng，chheⁿ kha」。


### 【註解】

|詞|解說|
|蜥蝪|Sek-e̍k。|
|薰屎|Hun-sái，『煙屁股』。|
|褐|Hat。|
|Chheⁿ色|青色m̄是水藍色，是綠色。|
|M̄-chiah講|『所以才講』。|
|Kòa-kut|另外有別ê意思，『講話帶刺』。|
|惜面皮|愛面子。|

