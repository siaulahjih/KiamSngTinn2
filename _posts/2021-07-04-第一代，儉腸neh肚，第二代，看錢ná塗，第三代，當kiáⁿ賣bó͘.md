---
chapter: 鹹酸甜第2冊
title: 附24. 第一代，儉腸neh肚，第二代，看錢ná塗，第三代，當kiáⁿ賣bó͘
author: Siau Lah-jih
date: 2021-07-04
category: chheh
show_chapter: 0
layout: post
toc: true
---

## 〈附24〉
# 第一代，儉腸neh肚，第二代，看錢ná塗，第三代，當kiáⁿ賣bó͘
> **Tē-it-tāi, khiām-tn̂g-neh-tō͘, tē-jī-tāi, khòaⁿ chîⁿ ná thô͘, tē-saⁿ-tāi, tǹg kiáⁿ bē bó͘**

Ùi族群歷史ê角度來看，「pháiⁿ竹出好筍」這句俗語有1 chân真súi ê意思，講lán台灣人ê漢人祖--a khah早雖bóng 有真chē海賊、土匪、羅漢kha-á ê成分，m̄-kuh世傳世了後，kiáⁿ孫á真有出脫，個個士農工商，拚出chit-má ê新天kap新地。所以，祖先對lán雖bóng講是chē少有影響，上重要--ê oan-na據在lán beh án-chóaⁿ去péng-pìⁿ，pháiⁿ chhōa頭，有tang時á mā是會好尾梢。

M̄-kuh話講倒tńg--來，lán若無細膩，江山sa leh o͘-pe̍h hui，緊慢結局會烏有--去。

你看，扁--人，雖是會圓，m̄-kuh圓--人，無注意，mā是會扁--neh！特別是好gia̍h人ê子弟，食好做輕可，靠i pē公á產飽tīⁿ，thèng好坐leh食倒leh放，開錢ná leh開沙螺á殼--leh，免jōa久，金山銀山lóng mā食gah chhun 1 kha ka-chì-á，袋1塊破碗！M̄-chiah俗語án-ni kā lán提醒：好gia̍h無過3代；講khah文--ê是，1代興，2代賢，3代lok-liân；ah若講khah白--leh，就是「第一代，儉腸neh肚，第二代，看錢ná塗，第三代，當kiáⁿ賣bó͘」！


### 【註解】

|詞|解說|
|儉腸neh肚|『省吃儉用』。|
|Ná|『像』。|
|O͘-pe̍h hui|『胡亂揮霍』。|
|飽tīⁿ|飽滿。|
|Ka-chì-á|藺草編ê袋á。|
|Lok-liân|落臉。|
