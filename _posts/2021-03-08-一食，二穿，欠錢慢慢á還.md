---
chapter: 鹹酸甜第2冊
title: 008. 一食，二穿，欠錢慢慢á還
author: Siau Lah-jih
date: 2021-03-08
category: chheh
show_chapter: 0
layout: post
toc: true
---

## 〈008〉
# 一食，二穿，欠錢慢慢á還
> **It chia̍h, jī chhēng, khiàm chîⁿ bān-bān-á hêng**

下課時間來到訓導處tng-teh看報紙，tn̄g tio̍h李老師mā到位，看tio̍h桌頂khǹg一盒雞卵糕，伊真khò-sio̍k，phah開盒á-kòa to̍h the̍h起來食，mā the̍h一塊tu--過-來，因為m̄知影是siáⁿ-mih人買--ê，所以客氣m̄敢隨手接，李老師硬tu到手--ni̍h講：「一食，二穿，欠錢慢慢á還。」食--lah！驚a爸，管伊siáⁿ人ê，khǹg tiàm chia to̍h是beh hō͘人食--ê，免客氣。

又koh是食，食食叫，國以民為本，民以食為天，食、穿、tòa、行，食是排頭名，講tio̍h食m̄是kiàn-siàu tāi，無食無營養，無食ná有氣力做khang-khòe。Khah早ê年代，ta̍k-ê生活khah艱苦，辛苦phah-piàⁿ第一to̍h是為tio̍h食，kan-taⁿ求食一下粗飽，koán-thāi伊衛生、禮節。Chit-mái時代進步，物資充足，食ê seng-lí that倒街，ta̍k-ê食kah siuⁿ富裕，siuⁿ liōng-siōng mā siuⁿ討債，實在有需要khah儉á用，講究衛生、禮節，提升食ê文化，食khah有氣質--leh。「一食，二穿，欠錢慢慢á還。」食是真重要無m̄ tio̍h。

### 【註解】

|詞|解說|
|Tng-teh|Tú好，『正在』。|
|Tn̄g tio̍h|Tú tio̍h，『遇到』。|
|Khǹg|『放』。|
|Phah開|『打開』。|
|盒á-kòa|『盒蓋』。|
|Tu--過-來|『送過來』。|
|驚a爸|『怕甚麼』。|
|Khǹg tiàm chia|『放在這裡』。|
|Hō͘人食--ê|『給人吃的』。|
|食、穿、tòa、行|『食、衣、住、行』。|
|Kiàn-siàu|『羞恥』。|
|Tāi|『事情』。|
|Kan-taⁿ|『只是』。|
|That倒街|『到處都是』。|
|Liōng-siōng|浪費。|

