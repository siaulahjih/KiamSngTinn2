---
chapter: 鹹酸甜第2冊
title: 036. 入山看山勢，入門看人意
author: Siau Lah-jih
date: 2021-04-06
category: chheh
show_chapter: 0
layout: post
toc: true
---

## 〈036〉
# 入山看山勢，入門看人意
> **Ji̍p-soaⁿ khòaⁿ soaⁿ-sì, ji̍p-mn̂g khòaⁿ lâng-ì**

利用週休二工ê假期，學校計劃去惠蓀林場kah廬山遊覽渡假，食政府thâu-lō͘ ê人講做『自強活動』。

出門天氣chiâⁿ好，來到半路soah leh落雨，到惠蓀林場ê時，雷公sih-nah做一下來，雨點á ta̍p-ta̍p滴滴無停止。落車了後，領隊ê洪老師宣佈tī chit-ê停車場解散自由活動，11點20分ē記得猶原ùi chia chiūⁿ車，boeh去食飯。

時間算算--leh有二點鐘thang thit-thô，心情放ho͘定，雨moa穿--leh，先去看告示，人講「入山看山勢」，看遊覽ê路線，是tī山內第一重要ê tāi-chì，惠蓀林場雖bóng m̄是chiâⁿ深山，第一pái來總--是感覺khah生疏，地形無siáⁿ熟，小張持--一-下chiah bē迷路，萬不一迷路耽誤ta̍k-ê時間，to̍h chiâⁿ pháiⁿ-sè。

入山tio̍h看山勢，chiah bē gông山迷路；「入門tio̍h看人意，」chiah bē tek-sit主人，做chi̍t-ê無受歡迎ê人客。朋友交陪重情誼，tī公司，tī辦公室，自由自在無khiau無khi，一旦去到人tau，客氣總--是ài，伴手隨身，koh tio̍h斟酌主人ê意思，厝內ê氣氛是m̄是歡歡喜喜，a̍h是有sió-khóa憢疑，人ang-bó͘是m̄是leh oan-ke？人是m̄是boeh出門？人是m̄是歡喜你來坐？總--是看人目色，chiah來決定boeh講jōa chē話，boeh坐jōa久chiah bē hō͘人chheh！

「入山看山勢，入門看人意，」lóng是做人處事chiâⁿ要緊ê一門學問，lóng tio̍h o̍h。

### 【註解】

|詞|解說|
|週休|Chiu-hiu。|
|惠蓀林場|Hūi-sun lîm-tiûⁿ。|
|Sih-nah|Sih-nà，閃電。|
|放ho͘定|放ho͘輕鬆tiāⁿ-tio̍h，mài緊張怨嘆。|
|雨moa|Hō͘-moa，雨衣。|
|小張持--一-下|『稍微留意一下』。|
|Gông山|『暈山』。|
|無khiau無khi|Bô-khiau bô-khi。|
|一旦|It-tàn。|
|人ê tau|『別人的家』。|
|伴手|Phōaⁿ-chhiú，禮物。|
|Sió-khóa憢疑|『稍微奇怪懷疑』。|
|O̍h|學，學習。|