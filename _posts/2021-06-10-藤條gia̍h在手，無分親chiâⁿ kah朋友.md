---
chapter: 鹹酸甜第2冊
title: 100. 藤條gia̍h在手，無分親chiâⁿ kah朋友
author: Siau Lah-jih
date: 2021-06-10
category: chheh
show_chapter: 0
layout: post
toc: true
---

## 〈100〉
# 藤條gia̍h在手，無分親chiâⁿ kah朋友
> **Tîn-tiâu gia̍h tī chhiú, bô hun chhin-chiâⁿ kah pêng-iú**

「藤條gia̍h在手，無分親chiâⁿ kah朋友」，公平無私偏，是法官審判案件注重頭chi̍t-chân。做得正，人講包青天。Nā是kā「籐條gia̍h在手，無分親chiâⁿ kah朋友」當做伊ê權勢，隨在伊ê自由心證，有錢判生，無錢判死，ah he to̍h真夭壽。自由心證真自由，看boeh良心lia̍h thán橫，a̍h是摸良心想看māi，lóng ē-sái-tit講kah真憤慨，滿口仁義道德，kiàn講lóng是道德良心，無必然是烏心肝，mā有可能是貪心不足ê了然官。

Siau Lah-jih m̄是法官，六法全書bē-hiáu看，m̄-koh「藤條gia̍h在手，無分親chiâⁿ kah朋友」ê道理伊知影。教學生，無論in tau好gia̍h sàn，既然有緣咱to̍h照起工ka教，每chi̍t-ê lóng惜命命，gâu--ê愛疼，ham-bān--ê tio̍h chhiâⁿ，乖--ê得tio̍h o-ló，pháiⁿ--ê tio̍h鼓勵chhiâu ho͘正。孔子公講--ê：「有教無類」。這款精神做老師--ê實在tio̍h phah-piàⁿ學，照步行。

教育不比法律ê規矩；法律是講一無二，死teng-teng，教育是騙gín-á騙gín-á。騙gín-á其實m̄是欺騙，是哄騙招呼、引導學習ê意思，m̄-koh講是chiâⁿ簡單，做--起-來有khah為難。M̄是Siau Lah-jih大細心，心肝坦khi-pêng，chhòan疼疼好學生，實在是乖學生有時mā ē做m̄ tio̍h，違犯規矩，處理ài公平，phah手蹄á，實在phah bē落手，boeh罵mā罵bē lo-so，soah hō͘ 鬼靈精ê學生看kah chiâⁿ不平，老師無公平！老師無公平！有影都tio̍h，民主社會，公平第一課，不得已，chhân-chhân竹á枝gia̍h起，siáⁿ-mih人犯tāi-chì，siáⁿ-mih人to̍h修理。「藤條gia̍h在手，無分親chiâⁿ kah朋友」，án-ne學生自然無話句。


### 【註解】

|詞|解說|
|夭壽|Iáu-siū，傷天害理ē折壽。|
|Chhiâⁿ|牽成教育。|
|Chhiâu ho͘正|『糾正』。|
|騙gín-á|『哄騙孩子』。|
|坦khi-pêng|Thán-khi-pêng，偏心。|
|Chhòan|『每次』。|
|手蹄á|Chhiú-tê-á，『手掌』。|
|修理|Siu-lí，處罰。|
|無話句|無話thang講。|
