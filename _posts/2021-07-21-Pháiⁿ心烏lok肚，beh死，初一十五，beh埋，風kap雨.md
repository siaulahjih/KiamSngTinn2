---
chapter: 鹹酸甜第2冊
title: 附41. Pháiⁿ心烏lok肚，beh死，初一十五，beh埋，風kap雨
author: Siau Lah-jih
date: 2021-07-21
category: chheh
show_chapter: 0
layout: post
toc: true
---

## 〈附41〉
# Pháiⁿ心烏lok肚，beh死，初一十五，beh埋，風kap雨
> **Pháiⁿ sim o͘-lok-tō͘, beh sí, chhe-it cha̍p-gō͘, beh tâi, hong kap hō͘**

虎死留皮人留名，名，有幾nā種，有ê是真才實學，m̄管當今iah後世，lóng chiâⁿ有貢獻，人過身幾nā百冬，iáu hō͘人m̄甘tiuh-tiuh chiâⁿ siàu念，che是千古流芳ê實名。有ê是在生雖bóng名聲透京城，對社會卻是1點幫贊都lóng無，目chiu 1下瞌，船過水無痕，無人koh再會記得i生做圓iah是扁。

親像古早皇帝現代帝皇kui牛車，in，tńg去蘇州賣鴨卵chìn前，1 phû hiah大phû，siáⁿ-mih人敢否認i ê存在？Taⁿ，你會記得幾個名？這種名，虛虛花花1大thoa，論真ku-ku-pih-pih無khah-choa̍h！

虛名，雖bóng無實，若對人無敗壞，beh變siáⁿ-mih猴弄，he是in tau ê tāi-chì，kap lán無tī-tāi，所以m̄免去ka批評，因為無chhái lán ê嘴；m̄-kuh若是牽涉著眾人ê利益，尤其是為著ka-tī個人ê前途，做出出賣千千萬萬同胞手足主權kap自由ê漏屎步，親像大財主蔡某某講--ê，某某人反對凍省根本就是leh對a共á使目尾，準備有1工thang做台灣ê董建華，這種天大地大、橫柴giâ入灶ê夭壽tāi-chì若真正做會落，就莫怪lán會大聲ka hoah：「pháiⁿ心烏lok 肚，beh死，初一十五，beh埋，風kap雨」！


### 【註解】

|詞|解說|
|烏lok肚|肚腸烏koh爛。|
|M̄甘tiuh-tiuh|『惋惜得很』。|
|Chiâⁿ siàu念|Chiâⁿ數念，chiâⁿ懷念。|
|目chiu 1下瞌|『眼睛一閉』。|
|Tńg去蘇州賣鴨卵|『去世』，原來是tńg去塗州賣鴨卵。塗州：地下。|
|Chìn前|『之前』。|
|Phû|量詞，1 pû草pû，1 pû牛屎，人1 pû hiah大pû。|
|Ku-ku-pih-pih|『鬼鬼祟祟』無正經。|
|變猴弄|變花樣。|
|Giâ|『舉』。|
