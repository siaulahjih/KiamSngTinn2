---
chapter: 鹹酸甜第2冊
title: 007. 一日清閒，一日仙
author: Siau Lah-jih
date: 2021-03-07
category: chheh
show_chapter: 0
layout: post
toc: true
---

## 〈007〉
# 一日清閒，一日仙
> **Chi̍t ji̍t chheng-êng, chi̍t ji̍t sian**

有1-ê國小學生gín-á，án-ne kā a公欣羨講：

「我siāng愛做a公！」

做a公siāng清閒，ta̍k工êng sian-sian，sì-kè thit-thô、phò-tāu，chiâⁿ心適。

做gín-á siāng可憐，透早tio̍h去學á讀冊，放學tńg--lâi koh tio̍h補習，實在愈讀愈chheh。

做大人mā真艱苦，無暝無日，一直phah-piàⁿ thàn錢，吹風曝日，lóng無hioh-khùn。

「A公！你siāng好--lah！」

「一日清閒，一日仙。」Chit-ê gín-á已經leh欣羨，是án-chóaⁿ？因為伊生活kah siuⁿ無êng，日--時讀冊，暗時做宿題，tn̄g tio̍h禮拜hioh-khùn日，hoān-sè in sī大人已經ka安排一大堆ê才藝學習，學琴ê gín-á bē變pháiⁿ，學電腦ê gín-á比人khah chán，為tio̍h gín-á boeh比咱khah gâu，競爭ê結果soah hō͘ gín-á無êng kah擋bē tiâu。

「做雞tio̍h chhéng，做人tio̍h péng。」無m̄ tio̍h，m̄-koh mā m̄-thang piàⁿ過頭，『休息是為了走更遠的路。』Hioh-khùn時chūn，chhōe 1-ê khah清靜ê所在hioh 1-ê假，享受一下「一日清閒，一日仙。」實在有必要。

### 【註解】

|詞|解說|
|欣羨|Him-siān。|
|Êng sian-sian|『閒得發慌』。|
|Sì-kè|『到處』。|
|Phò-tāu|『談天』，『閒聊』。|
|Chheh|冊；怨嘆討厭，怨慼，『討厭』。|
|Phah-piàⁿ|『認真做事』。|
|Hioh-khùn|歇睏，『休息』。|
|Siuⁿ|『太』。|
|Hoān-sè|無一定，可能，無tiāⁿ-tio̍h。|
|Sī大人|『長輩』。|
|Chán|讚，『好』，『棒』。|
|Gâu|程度高ê意思，『能幹』。|
|擋bē tiâu|『受不了』，『擋不住』。|
|時chūn|『時候』。|
|Chhōe|『找』，『尋』。|
