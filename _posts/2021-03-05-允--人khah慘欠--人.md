---
chapter: 鹹酸甜第2冊
title: 005. 允--人khah慘欠--人
author: Siau Lah-jih
date: 2021-03-05
category: chheh
show_chapter: 0
layout: post
toc: true
---

## 〈005〉
# 允--人khah慘欠--人
> **Ín--lâng khah chhám khiàm--lâng**

日子過tio̍h真正緊，頂禮拜二因為落大雨，庄--ni̍h老人bat字班停課1-pái，一目nih-á又koh拜二。Tú-teh食暗準備boeh tńg去上課…

「Liang…liang…。」Cha-bó͘-kiáⁿ接ê電話，「Ŏe！…hò͘！hò͘！…我知！」

「爸！庄--ni̍h ê蕭理事長叫你tńg去教冊，伊驚你bōe記--得！」

「允--人khah慘欠--人，」ná ē-sái-tit bē記--tit-leh！

「爸！你講saⁿh？」

「允--人khah慘欠--人-lah！允--人是歡喜甘願ê tāi-chì，歡喜boeh kā人tàu-kha手，答應boeh做ê khang-khòe，ná thang放bē記--得neh！做人ài有信用，nā做bē到，當初時to̍h m̄-thang允--人，án-ne聽有--無？」

欠--人，是不得已ê tāi-chì；欠人錢，欠人人情，總--是ka-tī ham-bān，m̄-chiah tio̍h別人kā咱tàu-saⁿ-kāng；欠人錢ài還，欠人情mā ài chhōe機會報答；這是人情義理。Ká-sú一時不便，a̍h是無機會、無氣力報答人ê恩情，人總--是ē同情--你，同情你ham-bān m̄是thiau故意--ê。人言為信，有尊嚴ê人，kā信用看做比ham-bān sàn-chhiah iáu-koh khah貴重，m̄-chiah講「允--人khah慘欠--人。」

### 【註解】

|詞|解說|
|允--人|『答應人家』。|
|Khah慘|勝過。|
|欠--人|『欠人家』。|
|Bat字|『識字』。|
|Tńg|『回』，『轉變』。|
|Cha-bó͘-kiáⁿ|女兒。|
|Kā人tàu-kha手|『幫人家的忙』。|
|Khang-khòe|『工作』。|
|Ná ē-sái-tit|『怎麼可以這樣呢』。|
|Thang|『可以』。|
|欠人人情|Khiàm lâng jîn-chêng。|
|Ham-bān|『笨拙』。|
|M̄-chiah tio̍h|『所以才要』。|
|Tàu-saⁿ-kāng|『幫忙』。|
|Ài|『必須』。|
|Ká-sú|假使，『如果』。|
|Thiau故意|Thiau-kò͘-ì，『故意』。|
|Sàn-chhiah|『貧窮』。|
