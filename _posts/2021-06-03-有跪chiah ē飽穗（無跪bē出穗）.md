---
chapter: 鹹酸甜第2冊
title: 093. 有跪chiah ē飽穗（無跪bē出穗）
author: Siau Lah-jih
date: 2021-06-03
category: chheh
show_chapter: 0
layout: post
toc: true
---

## 〈093〉
# 有跪chiah ē飽穗（無跪bē出穗）
> **Ū kūi chiah ē pá-sūi (Bô kūi bē chhut sūi)**

Gún學校有chi̍t-ê少年老師，實在ē o-ló--chit，m̄-nā人ian-tâu kó͘-ì多才多藝，而且台語歌gâu唱，台灣話koh講kah真súi-khùi。Kiám-chhái是庄kha gín-á出世，純正古早人leh phò-tāu ê俗語、gia̍t-khiat-á話，伊lóng m̄免翻譯、解說to̍h聽有，koh ē講chi̍t-kóa庄kha作sit人ê笑談hō͘你聽。講難得，實在有影真oh chhōe有chit款ê少年兄。

頂日á拜六e-po͘，想boeh招伊唱歌lo̍k-thiòng--一-下，伊講真無êng，無êng ài kā伊父母tàu做khang-khòe，早冬粟á已經好割，欠kha--siàu，阮兄弟á無sió-khóa tàu-kha手bē-sái--tit。

Kám有影？Chi̍t-ê少年ê烏枋khi̍t-á，m̄信你田--裡ê khang-khòe做ē落--去？照看m̄是chhoân chē點心，to̍h是幫忙看粟á顧雞á。

隔二工，拜一來到學校看tio̍h伊，曝kah烏鬼鬼，koh一直leh hàiⁿ頭，活boeh thiám--死！也boeh割也boeh擔，有夠chhiah-ia̍h，肩頭giōng-boeh崩--去，koh幾工á，tio̍h ài擔秧á、播田、巡田水，siāng艱苦--ê to̍h是so草…。

Tio̍h！Tio̍h！Tio̍h！「有跪chiah ē飽穗」，無so草，chi̍t-kóa肥lóng mā hō͘雜草hām phē-á吸收了了，稻á自然bē飽穗。

蕭老師！阮老父to̍h是án-ne kā阮教：「無跪bē出穗」，m̄-thang驚艱苦，作sit人to̍h應該án-ne phah-piàⁿ。食苦是食補，m̄-thang食苦hoah艱苦，講食苦是真pháiⁿ命tāi-chì。

原來to̍h是有hit款sī大ê人生觀，chiah ē教出chit款文武雙全ê cha-po͘-kiáⁿ，m̄是pháiⁿ竹出好筍，是「有跪chiah ē飽穗」，勤儉ê教育chiah教ē出好kiáⁿ孫。


### 【註解】

|詞|解說|
|Ian-tâu|『英俊瀟灑』。|
|Súi-khùi|『恰到好處』。|
|笑談|Chhiàu-tâm，笑話。|
|Oh chhōe|『難找』。|
|Lo̍k-thiòng|樂暢，歡樂。|
|早冬粟á|第1期稻作。|
|欠kha-siàu|『欠人手』。|
|烏枋khi̍t-á|O͘-pang khi̍t-á，指老師。|
|Chhoân chē點心|準備chi̍t-kóa點心。|
|Hàiⁿ頭|搖頭（hoah艱苦）。|
|活boeh thiám--死|『實在太疲勞』。|
|Chhiah-ia̍h|『身體遭受異物感覺無爽快』，『刺痛難受』。|
|Giōng-boeh崩--去|『快要受不了，快要崩潰了』。|
|So草|『除草』。|
|Chi̍t-kóa肥|『一些肥料滋養』。|
|Phē-á|『椑草』。|

