---
chapter: 鹹酸甜第2冊
title: 附47. 緊紡無好紗，緊嫁無好ta-ke
author: Siau Lah-jih
date: 2021-07-27
category: chheh
show_chapter: 0
layout: post
toc: true
---

## 〈附47〉
# 緊紡無好紗，緊嫁無好ta-ke
> **Kín pháng bô hó se, kín kè bô hó ta-ke**

頂1 chām-á，中華民國李登輝總統為著國家大事，講過1句kài成真有學問ê話，叫做「戒急用忍」，意思chiâⁿ簡單，就是做tāi-chì m̄-thang siuⁿ過chhóng-pōng，ài勻勻á來，ta̍uh-ta̍uh-á-sī，chiah beh食緊摃破碗，kui個tāi-chì chiâu崩盤--去。

這句話本來無可厚非，意思mā chiok會o-ló--得，問題是，第一，che是古早皇帝講話ê聲sàu，實在無合lán現此時民主社會ê腔口；第二、這種tī lán現實生活無tī-leh流通ê北京「雅言」，聽起來實在hiông-hiông m̄知i teh講siáⁿ-mih碗糕，尤其對kó͘-chui ê戽斗輝--á ê台灣嘴--nih講--出-來，koh khah hō͘人sa無niau-á-mn̂g；你若m̄是看報紙刊--出-來，電視字幕phah--出-來，憑良心講，你kám知影i是leh講siáⁿ？

總講--1-句，chiah-ê話，中華民國tī台灣ê總統，實在會sái 發揮台灣俗語ê優點，親像頂pang i批評台灣教育chhoàn教都是1 kóa有空無sún ê物件，kám m̄是加真出色--leh？Tī chia，lán beh建議A輝--á，後pái khah mài學hit種China官場ê pháiⁿ氣口，加減làu kóa台灣ê齣頭，án-ni，聽起來m̄-chiah會合味會tàu-tah；這句「戒急用忍」，俗語內底chhìn-chhái khioh-khioh--leh，mā有幾nā種活跳跳ê講法，親像：
「緊事寬辦」、「緊行無好步」、「緊事3分輸」lóng mā chiâⁿ chán，特別是「緊紡無好紗，緊嫁無好ta-ke」，koh khah是chán gah有chhun，m̄用真正是無chhái人ê物！


### 【註解】

|詞|解說|
|Chhóng-pōng|『匆促急躁』。|
|勻勻á|Ûn-ûn-á。|
|Sa無niau-á-mn̂g|『弄不清頭緒』。|
|Chhoàn|連續、每每。|
|Tàu-tah|『貼切』。|
|加減làu kóa|『多少講些』。|
|Chhìn-chhái khioh-khioh--leh|『隨便揀一揀』。|
