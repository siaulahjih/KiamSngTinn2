---
chapter: 鹹酸甜第2冊
title: 095. 五--月芒種雨，六--月火燒埔
author: Siau Lah-jih
date: 2021-06-05
category: chheh
show_chapter: 0
layout: post
toc: true
---

## 〈095〉
# 五--月芒種雨，六--月火燒埔
> **Gō͘--goe̍h Bông-chéng hō͘, la̍k--goe̍h hóe-sio-po͘**

Chiâⁿ個月來天氣一直無穩定，tiāⁿ-tiāⁿ落雨。有時大kah ná西北雨，hoah到to̍h到，hō͘你bē赴thián開雨傘，hō͘你bē赴穿雨moa；有時出日頭koh sap-sap-á落無停，gín-á講he是leh落太陽雨；tú-chiah chiah日頭光iāⁿ-iāⁿ，越一下頭soah變做烏天暗地，雞á鳥á走kah無khòaⁿ影；ùi南投tńg--來ê朋友講一路走hō͘雨jiok，tńg來到阮Chhân-tiong-ng soah連chi̍t-sut-á雨滴mā無落土。

這是siáⁿ-mih雨？綿綿á雨、lah-sap雨、落久ē生菇ê梅á雨？M̄是！M̄是！Chit款天氣叫做『梅雨季』實在無道理，因為「立夏小滿，雨水相趕」ê梅雨季節已經過--去，立夏小滿tī咱人三月底kah四--月前半月，chit-mái是太陽曆六月底，前chi̍t-chām-á落ê雨應該叫做芒種雨chiah正確。

Péng曆日á看清楚，太陽曆六月初六是芒種，咱lâng是五月12，無m̄ tio̍h，ē記得ùi芒種後雨to̍h一直落無hioh-khùn，公務人員上班有khah麻煩，siāng害--ê to̍h是作sit人，早冬粟已經tòm穗，黃gîm-gîm kui田園等boeh收割。雨落bē soah，是boeh án-chóaⁿ收成？

芒種、亡種，「五--月芒種雨」nā落m̄停，作田人後半年ê食穿是boeh靠siáⁿ收入來tàu-saⁿ-kāng？過年後ê辛苦phah-piàⁿ，流血流汗，chit-mái soah hō͘雨水ak一下puh芽，有夠失望。聽tio̍h亡種雨使人驚，「五--月芒種雨」落了實在m̄ tio̍h時。

芒種雨m̄ tio̍h時，落kah作sit人無歡喜，mā落kah hō͘後個月ê六--月雨水斷半滴；無ài ê時一直落，boeh ài soah落無，「六--月火燒埔」hō͘你bih kah走無路。夏至到，日頭直照北迴歸線，台灣ê天頂赤iāⁿ-iāⁿ，nā無雨水lâm，有影ē引起火燒埔。Chit時chūn ta̍k-ê火屎tio̍h注意，chiah bē引起不幸火燒埔。

「五月--芒種雨，六--月火燒埔」是天做tāi，作sit人ê無奈，siáⁿ人知？祖先ê智慧提醒人ài敬天，hō͘ kó͘-ì phah-piàⁿ ê台灣作田兄一代傳一代，m̄敢怨天，kan-taⁿ怨命。


### 【註解】

|詞|解說|
|芒種|Bông-chéng。|
|Chiâⁿ個月|將近1個月。|
|Bē赴thián開|『來不及撐開』。|
|日頭光iāⁿ-iāⁿ|『陽光普照』。|
|無khòaⁿ影|『不見蹤影』。|
|Jiok|『追逐』。|
|Chhân-tiong-ng|田中。|
|Lah-sap雨|Boeh落m̄落ê m̄-chiâⁿ雨，m̄是無清氣ê雨。|
|生菇|Seⁿ-ko͘，『發霉』，『霉雨』。|
|前chi̍t-chām-á|『前一陣子』。|
|Péng曆日á|『翻開日曆』。|
|咱lâng|咱人，農曆，『陰曆』。|
|Siāng害--ê|『最糟糕的』。|
|早冬粟|早期稻作。|
|Tòm穗|飽穗鉤頭。|
|Ak|『淋雨』，『澆水』。|
|Puh芽|發芽。|
|Bih kah走無路|『沒處躲』。|
|Lâm|『淋』。|
