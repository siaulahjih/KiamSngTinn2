---
chapter: 鹹酸甜第2冊
title: 032. 家ē敗，姊妹做tâng-sāi
author: Siau Lah-jih
date: 2021-04-02
category: chheh
show_chapter: 0
layout: post
toc: true
---

## 〈032〉
# 家ē敗，姊妹做tâng-sāi
> **Ka ē pāi, chí-moāi chò tâng-sāi**

「家ē敗，姊妹做tâng-sāi，」tī chín ê社會，真正是胡說，無這款tāi-chì。

Siau Lah-jih有二位朋友，是親兄弟，to̍h是娶親姊妹做tâng-sāi--ê，in sì-ê人今年歲數lóng已經50 gōa，結婚mā有20 gōa冬，sī細ha̍p-ha̍p--leh 7、8 ê，ta̍k-ê gâu讀冊，生活jŏa-nī sù-sī好過，感情jŏa-nī甜蜜和諧，hō͘人ê印象，o-ló--ê有，患嫌--ê無。

古早人生活khah艱苦，厝內ê人為tio̍h財產總--是khah gâu計較。姊妹á做tâng-sāi，nā是感情bē-bái，親上加親，nā tn̄g-tio̍h ta-ke新婦bē-hô，姊妹á連合對付ta-ke，結果ta-ke tiāⁿ-tio̍h受委曲，家庭自然起風波；假使nn̄g-ê tâng-sāi為tio̍h財產，無顧姊妹á情，oan-ke lô-chè，親姊妹soah m̄認kāng家，天kha下ê悲慘tāi kám有比án-ne khah超過。所以姊妹á嫁kāng家做tâng-sāi，ē-tàng避免to̍h避免。

Nā m̄是自由戀愛，a̍h是tú好in二對lóng互相意愛，這款姊妹做tâng-sāi ê婚配siāng好是mài。姊妹á變tâng-sāi，兄弟變大細siān，互相boah án-chóaⁿ稱呼，頂oe--ê mài論，kan-taⁿ講in ê sī細，是boeh叫sī大siáⁿ-mih名分，a伯a̍h姨丈，a-ḿ a̍h a姨，實在oh得分。真ka-chài這二位朋友是大--ê娶大--ê，細--ê娶細--ê，nā無，顛倒péng，大兄叫細叔，大姊soah變做細嬸，花kô-kô，kám m̄是？反對ê理由kan-taⁿ tī倫理輩分oh得分別，m̄是boeh拆散人ê好姻緣。


### 【註解】

|詞|解說|
|Tâng-sāi|『妯娌』。|
|胡說|Hô͘-soat。|
|Ha̍p-ha̍p--leh|『合併一下』。|
|Jŏa-nī|『多麼』。|
|Sù-sī|『舒適』。|
|印象|Ìn-siōng。|
|患嫌|惹人嫌棄，受人批評。|
|Bē-bái|『不錯』。|
|Ta-ke|『婆婆』。|
|Oan-ke lô-chè|吵吵鬧鬧。|
|大細siān|連襟（liân-kin）。|
|頂oe--ê mài論|『上一輩的不要說』。|
|Oh|難。|
|細叔|『小叔』。|
|細嬸|Sè-chím。|