---
chapter: 鹹酸甜第2冊
title: 023. 嫁雞tòe雞飛，嫁狗tòe狗走，嫁乞食to̍h phāiⁿ ka-chì走
author: Siau Lah-jih
date: 2021-03-23
category: chheh
show_chapter: 0
layout: post
toc: true
---

## 〈023〉
# 嫁雞tòe雞飛，嫁狗tòe狗走，嫁乞食to̍h phāiⁿ ka-chì走
> **Kè ke tòe ke poe, kè káu tòe káu cháu, kè khit-chia̍h to̍h phāiⁿ ka-chì cháu**

最近大法官會議針對ang-bó͘住所問題提出新解說，講ang-bó͘住所由cha-po͘人決定ê規定是違憲--ê，siāng慢ài tī一年內失效。這是一項宣示「男女平權」ê重大解釋。現行民法規定，ang-bó͘共同住所ê指定權屬tī ang；雖bóng但書為tio̍h尊重ang-á-bó͘設定住所ê意願，規定tī嫁娶ē-sái-tit ka-tī約定，m̄-koh ang-bó͘ nā拒絕約定a̍h是協議不成時，iáu是ài用其中1-pêng設定ê住所做住所。照án-ne ka看，住所ê決定權iáu是 chiáng-ak tī cha-po͘人ê手--ni̍h，因為多數ê婚姻，lóng是cha-po͘--ê娶cha-bó͘--ê。

這聲大法官ê解說nā發生效力，cha-bó͘人ê鬱卒應該ē-tit-tio̍h tháu放，傳統觀念ê「嫁雞tòe雞飛，嫁狗tòe狗走，嫁乞食 phāiⁿ ka-chì走。」mā tio̍h-ài tòe時代潮流消失。Siáⁿ-mih cha-bó͘ gín-á菜籽á命，命是掌握tī ka-tī ê手頭，m̄是宿命，隨命底來運轉。過時ê觀念tio̍h改正，民主社會是男女平等，婚姻ê結合是合作和諧chiah應該。Ang-á-bó͘公司nā boeh開市，除了法律上tio̍h張持細jī，誠懇做夥poa̍h感情tio̍h-ài排第一，千萬m̄-thang tín-tāng-tio̍h to̍h boeh提出法律是寶來議論，án-ne boeh百年合和to̍h khah無可能。

法律做基礎，ang-bó͘相讓，相敬如賓。既然有緣，互相牽手過一生。

### 【註解】

|詞|解說|
|Tòe|跟隨。|
|Phāiⁿ|『揹』。|
|Ang-bó͘|夫妻。|
|Ka-chì|『藺草編的袋子』，乞食應有ê裝備。|
|住所|Chū-só͘。|
|Ang-á-bó͘|夫妻。|
|協議不成|Hia̍p-gī put-sêng。|
|Tháu放|解放。|
|掌握|Chiáng-ak。|
|宿命|Siok-miā。|
|和諧|Hô-hâi。|
|張持細jī|『注意小心』。|
|誠懇做夥|Sêng-khún chò-hóe。|
|Poa̍h感情|培養感情。|
