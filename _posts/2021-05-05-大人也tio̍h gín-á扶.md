---
chapter: 鹹酸甜第2冊
title: 065. 大人也tio̍h gín-á扶
author: Siau Lah-jih
date: 2021-05-05
category: chheh
show_chapter: 0
layout: post
toc: true
---

## 〈065〉
# 大人也tio̍h gín-á扶
> **Tōa-lâng iā tio̍h gín-á hû**

教冊30 gōa冬，除了教課本內底ê教材以外，sù常鼓勵gín-á--ê是教in tio̍h ài認真讀冊，ài乖，ài聽老師ê話，ài聽sī大人ê話，做chi̍t-ê好學生，做chi̍t-ê父母ê乖kiáⁿ。

有tang時á問學生講，lín nā gâu讀冊，siáⁿ-mih人á ē hō͘人o-ló？有人講當然mā我ka-tī；有人講老師你；有人講是阮a爸hām阮a母。

講了lóng總tio̍h。Nā是gâu讀冊，你ê父母，你ê老師，iáu有你，lóng ē得tio̍h人o-ló。你nā考tio̍h第一名，a̍h是真bat tāi-chì做好kiáⁿ，人一定問講he是siáng ê kiáⁿ，toh一位老師教--ê，所以父母認真kā lín chhiâⁿ，老師用心教hō͘ lín聽，boeh得tio̍h人知影伊ê phah-piàⁿ，tio̍h-ài靠lín有好表現，in chiah有好名聲。「大人也tio̍h gín-á扶」to̍h是chit-ê意思。希望ta̍k-ê認真，聽老師教冊，老師教hō͘ lín ē，lín讀ho͘ gâu-gâu-gâu，mā hō͘人o-ló lín老師真正gâu，好--無！

「大人也tio̍h gín-á扶」kah大粒石頭mā tio̍h細粒石頭á kēng，有sió-khóa kāng意思。人hām人做夥，是互相相kēng tàu扶持，應該互相感恩chiah是。Ang hām bó͘，頭家hām薪勞，nā是boeh和好，體貼來體貼去chiah是道理。Nā是sī細boeh hō͘ sī大好名聲，做好kiáⁿ，做人做事有端正，別人ē問講he是chiâ ê kiáⁿ，in父母叫做siáⁿ-mih名？「大人也tio̍h gín-á扶」有影都tio̍h。

### 【註解】

|詞|解說|
|扶|扶持（hû-chhî）。|
|真bat tāi-chì|『很懂事』。|
|He是siáng ê kiáⁿ|『那是誰的孩子』。|
|Chhiâⁿ|栽培。|
|Kēng|互相扶持，互相幫忙。|
|有影都tio̍h|『確實如此』。|
