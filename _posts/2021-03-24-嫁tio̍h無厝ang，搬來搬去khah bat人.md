---
chapter: 鹹酸甜第2冊
title: 024. 嫁tio̍h無厝ang，搬來搬去khah bat人
author: Siau Lah-jih
date: 2021-03-24
category: chheh
show_chapter: 0
layout: post
toc: true
---

## 〈024〉
# 嫁tio̍h無厝ang，搬來搬去khah bat人
> **Kè tio̍h bô chhù ang, poaⁿ lâi poaⁿ khì khah bat lâng**


Mā是一種「嫁雞tòe雞飛，嫁狗tòe狗走」ê運命。想當時，Siau Lah-jih結婚娶bó͘，雖bóng祖家有厝thang tòa，為tio̍h boeh kah人相親像，求發展，bó͘ chhōa--leh to̍h chhân-chhân徙來街市khiā起，變做1-ê無殼ê露螺。

真ka-chài khan--ê無怨嘆，其實怨嘆mā無lō͘用，因為未嫁chìn前伊to̍h知Siau Lah-jih厝--ni̍h sàn-chhiah，伊是kah-ì人才kah腹內，m̄是貪tio̍h厝宅kah錢財，所以甘願tòe ang婿搬徙。自án-ne頭pái搬來街á尾稅厝khiā，食苦拖磨，一句怨嘆ê話mā m̄敢hoah。這間厝細間koh無衛生，勉強tòa--二-冬，等到gín-á出世ē叫--人，無徙bē-sái-tit，chiah稅一間khah大間--ê，當然日用開銷mā ná來ná siong-tiōng，soah hō͘ khan--ê真無êng，煮飯、洗衫、顧kiáⁿ、兼副業thàn錢相kēng。一目nih六年過--去，gín-á boeh讀冊，為tio̍h教育子弟揀環境，koh徙一遍來到學校邊，tòa7、8年，Khiû-khiû儉儉粒積，用心計較chiah買chit-mái tòa--ê這間。

十gōa年，徙四pái厝，田中街路tòa透透，講--起來iàn-khì，hō͘牽手chiâⁿ克虧，M̄-koh mā有一點á好處，to̍h是「嫁tio̍h無厝ang，搬來搬去khah bat人」。有影--ko̍h，每 chi̍t-pái nā是出門se̍h街路，相招呼ê厝邊朋友koh不止á chē--lioh。

### 【註解】

|詞|解說|
|Bat人|熟sāi人。|
|相親像|Saⁿ-chhin-chhiūⁿ，『跟人家一般』。|
|Chhân-chhân|下決心無思考去做，『不加思考決定』，『乾脆』，『索性』，『下定決心，勉為其難』。|
|Khiā|『住』，『站』。|
|無殼ê露螺|『無殼蝸牛』。|
|Lō͘用|『用處』。|
|Chìn前|『之前』。|
|稅厝khiā|『租房子住』。|
|Tiāⁿ-tio̍h|一定。|
|相kēng|互相幫忙，互相扶持。|
|Khiû-khiû儉儉粒積|『非常勤儉積蓄』。|
|Iàn-khì|Pháiⁿ-sè，無好意思，『太丟臉』，『難為情』。|
|Se̍h街路|『逛街』。|
