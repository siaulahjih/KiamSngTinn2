---
chapter: 鹹酸甜第2冊
title: 071. 烏矸á té豆油，無tè看
author: Siau Lah-jih
date: 2021-05-11
category: chheh
show_chapter: 0
layout: post
toc: true
---

## 〈071〉
# 烏矸á té豆油，無tè看
> **O͘-kan-á té tāu-iû, bô tè khòaⁿ**

Chit-pái參加教育部獎勵台語創作申請，得tio̍h佳作獎。六月初一去新竹師院領獎tńg--來，經過學校長ê報告褒獎，一時間轟動阮田中國小ê老師。M̄成猴，看蕭老師平常時草草--à，幾年來gōng-gōng-á leh研究siáⁿ-mih台語，今á日koh也ē得tio̍h獎，koh是教育部發ê獎，獎金5萬kho͘--lio͘h！實在無簡單都tio̍h，人講「烏矸á té豆油，無tè看」，to̍h是講像蕭老師chit款人。

Hō͘ ta̍k-ê o-ló kah感覺chiâⁿ pháiⁿ-sè。當初時liâu落去研究台語，kan-taⁿ是一種趣味，應該是8年前ê chi̍t-ê因緣。有一回去參加鄉土教材研習會，頭chi̍t-pái聽tio̍h陳永寶教授講漢文，教咱十五音ê台語呼音法，koh tī林錦賢兄ê冊擔á買tio̍h彙音寶鑑chit本冊，hiông-hiông hō͘ Siau Lah-jih ná khioh tio̍h寶kāng款，tang時á台語hām北京語kāng款，ē-tàng呼音、chhōe字、ka-tī學，m̄免拜師學藝to̍h有法度做漢學á仙。Taⁿ  tio̍h趕緊來學，退休後mā ē-tàng chhōe tio̍h一條出路，做chi̍t-ê漢文先生傳教台語mā bē-bái。

後--來楊青矗先生ê國台雙語辭典出版，發現用ㄅㄆㄇê方法真方便，to̍h去買伊ê《國台雙語辭典》學伊ê拼音方法，真緊to̍h學ē-hiáu。經過大約半年，koh chi̍t-pái ê研習機會，看tio̍h洪惟仁教授ê臺灣禮俗語典，看了後，感覺ná ē有chiah-nī厲害koh有心ê人，kā台灣ê文化骨髓整理kah chiah幼jī koh chheⁿ-chhau，hō͘人不止á感動。

Chit本《臺灣禮俗語典》ê標音用改良ê羅馬字，因為看無，無想boeh學，tī俗語典內面hiah-ê漢字，雖bóng有ê m̄ bat，因為洪老師選字ê工夫chán，加上Siau Lah-jih台語ê純正kah ioh字ê工夫láu-tâu，所以冊內ê意思lóng真分明。
到kah有一工，參加彰化縣ê母語講習，學tio̍h白話字了後，鄭良偉教授koh教阮用漢羅lām寫ê方式寫文章。第一篇ê台語文〈A爸ê鹿角薰吹〉to̍h án-ne寫--出來，得tio̍h chiâⁿ chē人ê o-ló鼓勵，自án-ne漢羅lām寫ê台文寫作方式，引起Siau Lah-jih愈寫愈趣味。

二年前開始學電腦，寫台文ùi TW301學起，心內想台語，嘴講台灣話，用羅馬字呼音輸入，真少用tio̍h北京語，電腦作文實在有夠爽，唸hō͘朋友聽lóng感覺真通，已經真少人笑Siau Lah-jih gōng。無jōa久吳宗信兄推薦HOTSYS®軟體hō͘我，ē-tàng免費試用，經過蘇芝萌kah吳宗信chiah-ê兄弟指示，到chit-mái用tio̍h HOTSYS® phah電腦寫台文，chiâⁿ sù-sī好勢，boeh phah調號，a̍h是boeh用數字E-mail--出-去，lóng做kah chiâⁿ順sī。親像chit-pái得獎ê台語鹹酸甜250串，to̍h是tī 250工內Siau Lah-jih hām伊ê師父Baburaya師，tī網路頂E-mail--過-去，E-mail--過-來，辛辛苦苦piàⁿ--出-來-ê；nā m̄是用歡喜心leh做，其中ê艱苦siáⁿ人知？Che to̍h是《台語鹹酸甜250串》得獎ê辛苦經營經過。

「烏矸á té豆油，無tè看」，m̄是無tè看，taⁿ倒倒--出-來，ta̍k-ê to̍h看有。為tio̍h咱ê台灣文化，講台語ê本事ē-tàng傳落後代，請ta̍k-ê kā Siau Lah-jih hām Baburaya師父tàu歡喜；m̄免phah pho̍k-á，m̄免講boeh慶祝，kan-taⁿ請ta̍k-ê繼續交關咱ê台灣俗語鹹酸甜kám-á店，hō͘伊jú開jú大間，jú有水準to̍h好。


### 【註解】

|詞|解說|
|Té|『裝』。|
|無tè看|無tàng看，看bē出。|
|創作|Chhòng-chok。|
|佳作|Ka-chok。|
|褒獎|Po-chióng。|
|M̄成猴|真gâu ê意思，成猴to̍h m̄好--á。|
|草草--à|Chháu-chháu--à，無siáⁿ-mih。|
|豆油|醬油。|
|Liâu落去|『鑽下去』。|
|十五音|Sia̍p-ngó͘-im。|
|楊青矗|Iûⁿ Chheng-chhiok。|
|Khioh tio̍h寶|得tio̍h寶貝。|
|幼jī koh chheⁿ-chhau|『細膩又豐富』。|
|Láu-tâu|工夫chán。|
|推薦|Chhui-chiàn。|
|Phah pho̍k-á|『鼓掌』。|
