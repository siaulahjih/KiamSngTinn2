---
chapter: 鹹酸甜第2冊
title: 附30. 1個錢，phah 24個結
author: Siau Lah-jih
date: 2021-07-10
category: chheh
show_chapter: 0
layout: post
toc: true
---

## 〈附30〉
# 1個錢，phah 24個結
> **Chi̍t ê chîⁿ, phah jia̍p-sì ê kat**

除了最近這幾年以外，三四百冬來，台灣人ê生活一直真pháiⁿ趁食，所以勤儉無蝕本，ta̍k個人lóng mā chiok kut-la̍t做，chhìn-chhái食--leh，為著子孫，做sī大--ê lóng是儉腸捏肚，m̄甘o͘-pe̍h亂使用錢，m̄-chiah有這句俗語ê流傳：1個錢，phah 24個結。

Lán知影，éng-kòe錢是銅做--ê，m̄是現此時leh用ê銀票；chiah-ê銅錢á中央lóng挖1空，用索á kā kǹg--起-來，看是beh幾文kǹg 1 koān，每koān phah 1個結，所以算錢是1 kǹg 1 kǹg-á算--ê。原底1「kǹg」錢是幾nā百文chiah phah 1個結，chit-má soah 1「個」錢phah 24個結，你kā想看māi--leh，這個錢是m̄是看gah無輸皇帝大--leh？Beh tháu 起來用，實在有夠費氣，kui-khì mài tháu mài用，儉起來致蔭子孫！

M̄-kuh，這句話m̄-tāⁿ m̄是leh鼓勵人m̄-thang討債，顛倒是leh笑人儉gah有天無日頭，siuⁿ過「桔á膏」，12月天chhòan睏就是beh睏厝尾頂──凍霜！所以lán好朋友加減激偶人，無講無thang笑是會sái--得，若是面á變變，真正用這句來講--人，人就無tiāⁿ-tio̍h會kap你變面--neh，khah細膩--leh，hâⁿ！


### 【註解】

|詞|解說|
|24|廿四，jia̍p-sì。|
|蝕本|Si̍h本。|
|子孫|Chú-sun，kiáⁿ-sun。|
|Tháu|『解開』。|
|Kǹg|串。|
|討債|浪費。|
|激|Kek，『假裝』。|
|偶人|Ngó͘-jîn，柴頭尪á，gōng-gōng ê意思；五仁：ngó͘-jîn，五項種子做餡ê糕á餅。|
|變變|Pìⁿ-pìⁿ。|
