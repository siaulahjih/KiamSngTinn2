---
chapter: 鹹酸甜第2冊
title: 047. 立夏補老父，穀雨補老母
author: Siau Lah-jih
date: 2021-04-17
category: chheh
show_chapter: 0
layout: post
toc: true
---

## 〈047〉
# 立夏補老父，穀雨補老母
> **Li̍p-hē pó͘ lāu-pē, Kok-ú pó͘ lāu-bú**

「母親節tit-beh到--à，lín chiah-ê少年老師boeh án-chóaⁿ慶祝？」

「包紅包siāng好，hō͘阮a母a爸in隨在處理，歡喜to̍h好。」

「揀in kah-ì ê物件，事先chhoân ho͘好勢，禮拜日hit一工koh買一盒雞卵糕，等切雞卵糕ê時，chiah the̍h出來送禮，hō͘老父老母歡喜--一-下。」

「阮兄弟姊妹會齊，boeh辦一桌chheⁿ-chhau請阮a爸、ī--ā，chiah koh chhōa in去台中se̍h-se̍h--leh，sūn-sòa kā in買幾領súi衫，a̍h是別項lóng ē-sái--tit。Nā in二人歡喜to̍h好。」

「人阮早to̍h做--過-á，阮tau無leh時行五--月第二禮拜日ê母親節！」

「立夏補老父，lín kám bat聽--過？頂日陽曆五月初五是立夏，前幾工阮ta-ke to̍h一直kau-tài，趁hioh-khùn日，趕緊去買chi̍t-kóa大麵kah豬肉liau，kōaⁿ tńg去lín後頭厝thang好敬親家親姆，nā siuⁿ慢to̍h pháiⁿ-sè。」

「Lín ta-ke koh chiâⁿ gâu，ē-hiáu kā你tàu hoa̍t-lo̍h。Lín chia-ê老師有聽--tio̍h-無？『立夏補老父』，這是古早傳--落-來ê好風俗，實在比chit-mái ê方式khah有意義。大麵表示長歲壽，豬肉是boeh煮大麵--ê，這m̄是leh做生日，是leh補償父母ê辛苦，hō͘ in食一頓好料--ê，選tī立夏chìn前，應該是tàu句好唸，hām八月初八『爸爸節』kāng款。另外mā有補老母--ê，「穀雨，補老母」，意義kāng款，因為穀雨hām立夏chiah差半個月，所以大部分lóng做chi̍t-pái niâ。」

……

「立夏補老父」，boeh án-chóaⁿ補？孝心siāng要緊，開錢chē少mài計較，姊妹會齊siāng好，nā是有a伯a叔--ê，sūn-sòa送in一份，開錢無jōa chē，意思chiâⁿ好。Siau Lah-jih自早to̍h食過chiâⁿ chē pái chău-á-sun-á送ê大麵。

「立夏補老父」，mā有人叫做大麵節，tio̍h--lah！這是嫁--出-去ê cha-bó͘-kiáⁿ chiah tio̍h做ê khang-khòe，nā是cha-po͘-kiáⁿ a̍h是未嫁ê cha-bó͘-kiáⁿ，lín boeh敬老父老母，to̍h ài利用『八八節』a̍h是母親節--lò͘！

### 【註解】

|詞|解說|
|補|補償，m̄是補品。|
|Tit-beh到--á|『快要到了』。|
|揀|選。|
|Chhoân|準備，『事先準備』。|
|會齊|講通和，參詳好勢。|
|Chheⁿ-chhau|『豐盛的酒席』。|
|Ī--ā|阮叫老母叫ī--ā。|
|Chhōa|『帶』。|
|Se̍h-se̍h--leh|『逛一逛』。|
|時行|Sî-kiâⁿ，流行。|
|Kōaⁿ|『提』。|
|後頭厝|『娘家』。|
|Thang好|可以。|
|Tàu hoa̍t-lo̍h|『幫忙料理』。|
|好料--ê|好食有料--ê。|
|Chău-á-sun-á|姪女（ti̍t-lú）。|
|Cha-po͘-kiáⁿ|『兒子』。|
