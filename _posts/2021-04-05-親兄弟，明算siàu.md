---
chapter: 鹹酸甜第2冊
title: 035. 親兄弟，明算siàu
author: Siau Lah-jih
date: 2021-04-05
category: chheh
show_chapter: 0
layout: post
toc: true
---

## 〈035〉
# 親兄弟，明算siàu
> **Chhin hiaⁿ-tī, bêng sǹg-siàu**

副總統連戰tī 1993年借伍澤元3,628萬做競選縣長ê費用，因為無借據，引起人ê猜測，是m̄是政治獻金，a̍h是另外ê工程ê khan-kâu-á料？Koh因為tī公務員財產登記無申報，soah惹起大風波。

Ē惹起大風波ê原因，是連副總統m̄ bat「親兄弟，明算siàu」ê道理，hit時這3,628萬the̍h hō͘伍澤元ê時，隨時to̍h叫伊簽一張借條，白紙寫烏字，清清楚楚，mā bē hō͘人誤會kah chiah大條，koh mā免怨嘆講m̄知討ē-tàng tńg--來-無？當然--lah，3,628萬tī in連--家來講，算是lân-san--ê，連夫人mā án-ne講，這種siàu阮tau真chē，lóng mā無leh記。

金錢往來，一定ài「親兄弟，明算siàu」，千萬m̄-thang糊裡糊塗，是借--伊a̍h是boeh hō͘伊，lóng分bē清楚。講借--ê  tio̍h-ài還，講boeh kā大兄、小弟tàu幫忙，10萬、5萬，做你the̍h去開展，兄弟情ná tio̍h論hiah真。M̄-koh nā是相借相lúi，to̍h m̄-thang放bē記，為tio̍h錢銀phah不睦，lóng是借、送分bē開，有人bâ-ka，有人克虧，朋友交陪，兄弟做夥，錢銀來往，一定ài「親兄弟，明算siàu」。


### 【註解】

|詞|解說|
|算siàu|Sǹg-siàu，『算帳』。|
|伍澤元|Ngó͘ Te̍k-goân。|
|Khan-kâu-á料|介紹費，『仲介費用』。|
|Chiah大條|Chiah嚴重，變大新聞。|
|Lân-san--ê|『零星的』。|
|Siàu|『帳目』。|
|Hō͘伊|『給他』。|
|開展|Khai-tián，周轉開發。|
|相lúi|抵押借錢，lúi支票。|
|放bē記|『忘了』。|
|Phah不睦|Phah put-bo̍k，『鬧翻了』。|
|Bâ-ka|『不認帳，賴帳』。|