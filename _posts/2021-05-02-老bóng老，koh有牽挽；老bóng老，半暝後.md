---
chapter: 鹹酸甜第2冊
title: 062. 老bóng老，koh有牽挽；老bóng老，半暝後
author: Siau Lah-jih
date: 2021-05-02
category: chheh
show_chapter: 0
layout: post
toc: true
---

## 〈062〉
# 老bóng老，koh有牽挽；老bóng老，半暝後
> **Lāu bóng lāu, koh ū khan-bán; Lāu bóng lāu, pòaⁿ-mê āu**

Chit pái ê網球比賽，參加ê老師Siau Lah-jih kiám-chhái siāng chē歲。第一工to̍h phah二盤，有一盤ê交戰是老歲á食少年，phah到搶七chiah勝利。講實在，有夠thiám--ê，koh是tī日頭中央，jú phah jú熱，jú熱jú kông，bē堪得觀眾ê pho̍k-á聲，老馬展鬃，請看Siau Lah-jih ê才調，「老bóng老，koh有牽挽」。

M̄相信請看阮許老師hām林老師hit組，nn̄g-ê人lóng mā chiah 40 kha-tau，kan-taⁿ phah一盤niâ to̍h艱苦chē-kòa，講伊tah位án-chóaⁿ tú án-chóaⁿ，chia酸hia酸，giōng-boeh kiù kha-kin，實在無擋頭。後一場in m̄敢phah--à，輸輸--leh khah免麻煩，真正àu少年。

食老boeh有牽挽，平常運動chiâⁿ要緊。Peh山、泅水、phah球lóng bē-bái，散步、慢跑、跳舞mā是好，mài chhio-tiô，mài想boeh kah人piàⁿ，節節á來，節ka-tī身體kham ē去ê能力，nā超過to̍h去倒害。除了適當ê運動，食，mā tio̍h注意，chheⁿ-chhau khah mài--leh，青菜加食--kóa，飲料，滾水siāng好，總講--一句，清淡適量tú好to̍h好；m̄-koh這無簡單控制，tio̍h ài ka-tī慢慢á修。另外，性ê需要mā tio̍h檢討，chē pái，ē tàng表現cha-po͘人ê威風，「老bóng老，半暝後」chit句你tio̍h m̄好記tiâu-tiâu，he是催命符，m̄是正經ê工夫；色一定tio̍h守，當然m̄是叫你lóng mài ê意思，咱m̄是出家人，無叫你禁慾，節慾to̍h ē-sái--lah！

### 【註解】

|詞|解說|
|牽挽|Khan-bán，『耐得住』。|
|這pái|『這一回』。|
|Thiám|疲勞。|
|Bē kham得|擋bē tiâu，『耐不住』。|
|Pho̍k-á聲|『掌聲』。|
|Kha-ta̍h|左右。|
|40 kha-tau|『40歲左右』。|
|艱苦chē-kòa|叫苦連天。|
|Án-chóaⁿ tú án-chóaⁿ|『如何如何』。|
|Chia酸hia酸|『這裡酸那裡酸』。|
|Giōng-boeh kiù kha-kin|『快要腳抽筋』。|
|Àu少年|軟弱ê少年人。|
|泅水|Siû chúi，『游泳』。|
|慢跑|Bān-pháu，bān-cháu。|
|Chhio-tiô|『過分逞強』。|
|節節á來|Chat-chat-á來。|
|節ka-tī|斟酌ka-tī。|
|Kham ē去|Kham-ē-khì，『受得了』。|
|去倒害|Khì-tò-hāi，『反而不好』。|
|Chheⁿ-chhau khah mài--leh|『豐盛的飲食不要最好』。|
|青菜加食--kóa|『青菜多吃一些』。|
|慢慢á修|慢慢的修養。|
|Chē pái|『次數多』。|
|M̄好記tiâu-tiâu|『不必牢記』。|
|Lóng mài|『都不要』。|
