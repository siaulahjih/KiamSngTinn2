---
chapter: 鹹酸甜第2冊
title: 附28. 江湖1點訣，講破m̄值3個錢
author: Siau Lah-jih
date: 2021-07-08
category: chheh
show_chapter: 0
layout: post
toc: true
---

## 〈附28〉
# 江湖1點訣，講破m̄值3個錢
> **Kang-ô͘ chi̍t tiám koat, kóng-phòa m̄-ta̍t saⁿ ê chîⁿ**

你m̄知有這款經驗--無？電腦lán雖bóng是外行，m̄-kuh時勢行到chia，無hak 1台á bóng phah bóng chhit-thô，有影giōng-beh bē赴市--得；所以m̄管BBS iah是WWW，lán lóng mā會tàng大pān大pān kā遊透透。

問題是，tī操作ê過程，lán tiāⁿ-tiāⁿ會tú著電腦hiông-hiông出現1 kóa龜龜鱉鱉ê tāi-chì，hō͘你1粒頭3粒大，有tang時á kui台電腦bē tín bē動，連開機都無法tō͘。這個時chūn，chham電腦店聯絡，lóng mā講2日或是三日了後chiah排會出時間替你修理。好，lán kah對電腦無半撇以上，『等吧！』

等到電腦工程師大駕光臨，三兩半手，所有ê問題就隨時解決，lán tiàm邊--á看gah霧sà-sà，m̄-kuh mā o-ló gah會tak舌，服務費500、1000，歡喜甘願，一直說謝。

實在講，等候lán對電腦lio̍h-lio̍h-á bat--tām-po̍h ê時，lán就知影有kóa問題根本就ka-tī會tàng簡單處理--得，m̄免勞煩「工程師」，錢mā thèng好khǹg tiàm lak袋á內燒，免hō͘ i趁，真正是「江湖1點訣，講破m̄值3個錢」！

比如講，前1 chām-á，我ê電腦m̄知án-chóaⁿ，速度hiông-hiông變gah慢tuh-tuh，問電腦店，講tio̍h重再灌1 pái Windows 98，che，實在有夠大帖，這時tú好有人kā 我講，用安全模式走--1-遍就好，我真正照i講--ê做1遍，哇，電腦ê速度完全恢復正常！Chit-má若有人tú著kāng款ê問題，我就用這個phiat步教--i，順續送1句「江湖1點訣，講破m̄值3個錢」。


### 【註解】

|詞|解說|
|Hak 1台|買1台。|
|大pān大pān|大範大範，tōa-pān tōa-pān，『大方的』。|
|Lán kah對電腦無半撇|Lán既然對電腦m̄ bat半項。|
|Phiat步|祕訣，好步數。|
