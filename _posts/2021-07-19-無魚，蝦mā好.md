---
chapter: 鹹酸甜第2冊
title: 附39. 無魚，蝦mā好
author: Siau Lah-jih
date: 2021-07-19
category: chheh
show_chapter: 0
layout: post
toc: true
---

## 〈附39〉
# 無魚，蝦mā好
> **Bô hî, hê mā hó**

這句俗語m̄是全部lóng無道理，m̄-kuh mā是需要the̍h出來討論--1-下。

Lán親chiâⁿ朋友若是tú著大困難大失敗，為著無法tō͘達著理想ê目標tī hia大氣喘bē離，失志煩惱gah bē食bē睏ê時chūn，lán就會sái用這句話來安慰、鼓勵--in：希望in退--1-步；第一願望達bē著，會tàng得著第二、第三願望mā是bē bái，m̄-thang 1日到暗lóng是leh siàu想Ná-bá-oán。Án-ni，「無魚，蝦mā好」自然有i正面ê意義。

M̄-kuh這句話若用tī另外ê場合，意思就bē o-ló--得，比如講，lán台灣人有1種siáu貪ê pháiⁿ習慣，tiāⁿ-tiāⁿ無siáⁿ需要ê物件，特別是免錢--ê，看--著無加減khêng--1-kóa，感覺chiâⁿ無chhái，所以『不拿白不拿』，無魚，蝦mā好！Che，是無原則--ê o͘-pe̍h來。

Lán ài知，原住民中ê雅美族，in出去海--nih lia̍h魚，順季節ê循環，lóng有一定ê種類，kiàn lia̍h lóng是lia̍h hiah-ê 大出ê魚類；ah若pháiⁿ運，lia̍h無hit種in原本phah算beh lia̍h--ê，in甘願雙手空空倒tńg--來，絕對bē「無魚，蝦mā好」，lia̍h別種魚準算。

這種清氣相，實在chiok值得所有ê台灣人來學習，因為in 這種代代相傳ê好習慣，正正就是上kài先進、上kài有世界觀ê生態觀念--lah！

後pái lán若beh講這句俗語ê時，腦筋lio̍h-á稍tńg--1-下，鼓勵--人-ê，加講--kóa，『順手牽羊』--ê，lán tio̍h khah tiām--leh！

有tang時á無魚，蝦愈好。


### 【註解】

|詞|解說|
|喘bē離|『喘不過來』。|
|Ná-bá-oán|No. 1，第一。|
|Khêng|『搜羅』。|
|相|Siùⁿ。|
|Lio̍h-á|略á，『稍微』。|
