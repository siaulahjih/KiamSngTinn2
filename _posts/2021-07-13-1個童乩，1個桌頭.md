---
chapter: 鹹酸甜第2冊
title: 附33. 1個童乩，1個桌頭
author: Siau Lah-jih
date: 2021-07-13
category: chheh
show_chapter: 0
layout: post
toc: true
---

## 〈附33〉
# 1個童乩，1個桌頭
> **Chi̍t-ê tâng-ki, chi̍t-ê toh-thâu**

世俗人tiāⁿ-tiāⁿ án-ni想：童乩是神kap人ê中間者，照講，神有siáⁿ-mih吩咐，當面chhiàng hō͘人知就好，m̄-koh，m̄知是因為直接講清楚，神ê威嚴會khah輸分數，iah是想講人gōng-gōng thûi-thûi，beh講hō͘ i bat，嘴鬚真正會phah 死結，kui-khì，神祕到底，1下起童，kui身軀sih-sih-chùn，搖頭拌耳，嘴--nih含含糊糊，無1個人知影i leh交帶siáⁿ貨！這個時chūn，當然就換桌頭ê齣頭--lo͘。

桌頭，就是chham童乩做夥扛手轎á ê hit個人，i piān若看善男信女耳á gia̍h-gia̍h，頭殼khi-khi，kui個面霧sà-sà ê時，就開始替神、替童乩來開金口──kui嘴真正lóng是鑲金--ê neh──m̄是煞著西北ê魔神á，就是in九嬸婆ê大伯á ê第三新婦leh討銀紙，liu-liu khok-khok，話山話水，講gah若1枝柄--leh！Khám--ê，「是，是，弟子隨時來去chhoân，ǹg望王爺tàu-saⁿ-kāng。」三魂七魄lóng ho͘迷了了；精光--ê、內行--ê，知影che是童乩kap桌頭tī-leh tàu空á變鬼變怪，siàu想你ê紅包禮。

致使這句俗語soah漸漸用來keng-thé hiah-ê狼狽為奸、kui日褲頭結相連ê m̄-chiâⁿ kiáⁿ--a。


### 【註解】

|詞|解說|
|童乩|Tâng-ki。|
|手轎á|神明坐ê轎是神轎，手轎á khah細隻，kan-taⁿ插令旗，是觀神明ê法器。|
|耳á gia̍h-gia̍h|耳á舉舉，『耳朵豎起』。|
|頭殼khi-khi|頭歪歪。|
|Khám--ê|憨--ê。|
|精光--ê|有智慧巧氣--ê。|
|Tàu空á|串通作弊（pè）。|
