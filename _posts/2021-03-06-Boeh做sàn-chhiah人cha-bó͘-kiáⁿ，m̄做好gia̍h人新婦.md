---
chapter: 鹹酸甜第2冊
title: 006. Boeh做sàn-chhiah人cha-bó͘-kiáⁿ，m̄做好gia̍h人新婦
author: Siau Lah-jih
date: 2021-03-06
category: chheh
show_chapter: 0
layout: post
toc: true
---

## 〈006〉
# Boeh做sàn-chhiah人cha-bó͘-kiáⁿ，m̄做好gia̍h人新婦
> **Boeh chò sàn-chhiah- lâng cha-bó͘-kiáⁿ, m̄ chò hó-gia̍h-lâng sim-pū**

做人新婦tio̍h知道理，òaⁿ-òaⁿ去睏早早起，
煩惱細叔娶bó͘無眠床，煩惱小姑boeh嫁無嫁妝……。
做人新婦實在無簡單。

做人cha-bó͘-kiáⁿ--leh？Thàn錢thàn sai-khia，食飯食俺爹，ta̍k工boeh thit-thô看電視，看kah三更半暝chiah去睏，早早起m̄免輪tio̍h伊，因為厝內khang-khòe有1-ê『老媽子』leh整理。

平平是cha-bó͘人，你boeh做toh 1-ê？Ah nā是sàn-chhiah人cha-bó͘-kiáⁿ hām好gia̍h人新婦相比，你boeh揀toh一位khah有人生意義。 Sàn-chhiah人cha-bó͘-kiáⁿ，雖bóng食穿khah無，m̄-koh chiâⁿ自由khah bē lo-so，無人壓迫，生活khah心適；好gia̍h人新婦，身穿súi-tang-tang，phoa̍h-liān chhiú-chí萬百項，m̄-koh應酬chē，koh tio̍h有孝ta-koaⁿ、ta-ke，khang-khòe特別chē，日子無你想--ê hiah心適、hiah好過。「Boeh sàn-chhiah人cha-bó͘-kiáⁿ，m̄做好gia̍h人新婦。」早to̍h有人論--過，自由ê可貴tī chia看ē--出-來。

人生過程，出世，做gín-á讀冊，大hàn結婚生kiáⁿ，人生咱，咱生人，天地生成，kám講一生堅心m̄嫁，boeh做老姑婆？Nā án-ne，你kám有另外ê人生觀來解說運命？時代leh變，ta̍k-ê khah開化，m̄管是cha-bó͘-kiáⁿ a̍h新婦，lóng是kāng款tio̍h疼，m̄管是親父母a̍h ta-ke-koaⁿ，lóng tio̍h照起工有孝khah有影。Nā有這款觀念，koán-thāi伊hó-gia̍h sàn，lóng ē得tio̍h快樂生活。



### 【註解】

|詞|解說|
|Sàn-chhiah人|Sàn-chhiah人、Sàn-hiong人、Sòng-hiong人，『窮人』。|
|好gia̍h|『有錢』。|
|新婦|Sin-pū，『媳婦』。|
|Òaⁿ-òaⁿ|『遲遲慢慢』。|
|細叔|『小叔』。|
|Sai-khia|『私房錢』。|
|俺爹|Án-tia，ka-tī ê老父。|
|揀|Kéng。|
|M̄-koh|『但是』，『不過』。|
|Chiâⁿ|『非常』，『很』。|
|身穿súi-tang-tang|『穿著很美』。|
|Phoa̍h-liān chhiú-chí|『項鍊，戒指』。|
|萬百項|Chiâⁿ chē。|
|Ta-koaⁿ|『公公』。|
|Ta-ke|『婆婆』。||
|Tī chia|『在這裡』。|
|大hàn|『長大』。|
|老姑婆|『老處女』。|
|Koán-thāi伊|『管他的』。|
|Hó-gia̍h sàn|好額sàn，『富人窮人』。|
