---
chapter: 鹹酸甜第2冊
title: 041. 一聲m̄知，百聲無tāi
author: Siau Lah-jih
date: 2021-04-11
category: chheh
show_chapter: 0
layout: post
toc: true
---

## 〈041〉
# 一聲m̄知，百聲無tāi
> **Chi̍t siaⁿ m̄-chai, pah siaⁿ bô-tāi**

「能--者多勞」這句話是leh o-ló--人-ê，mā是boeh拜託人tàu-kha手ê好聽話。人--mah，siáⁿ人無愛聽好聽話！聽講這方面ê tāi-chì你khah ē，你khah khiàng，做khah ē好勢，m̄-chiah tio̍h來勞煩你！（當然無問題，一定kā人幫忙到底。）這chân tāi，無你bē-sái--tit，你nā koh推外外，全學校是boeh koh chhōe siáⁿ人？（甜湯一下灌，萬事OK，khang-khòe hoa̍t-lo̍h kah好勢好勢。）

Kó͘-ì人khah bē-hiáu hau-siâu，ē to̍h ē，bē to̍h bē，ē-hiáu講bē-hiáu，這款pe̍h-chha̍t話，講khah bē出嘴。「能--者多勞」，做了一下chē，m̄-nā ka-tī ē起怨慼，mā ē hō͘人目kang赤，hō͘人gê-siâu，boeh án-chóaⁿ？教你一步，也soah bē-hiáu學hit-lō kia̍t-á哥，「一聲m̄知，百聲無tāi」，實在有功效。

其實做人m̄免siuⁿ計較，ē做盡量做，ná tio̍h計較siáⁿ-mih功勞。有功boeh來搶，有利chiah boeh來做，這款人生未免過頭利己。你nā boeh利己，萬一nā tn̄g tio̍h少功koh少利，無tiāⁿ-tio̍h有功無賞，phah破tio̍h賠ê khang-khòe boeh叫你做，這時chūn，the̍h出寶貝，「一聲m̄知，百聲無tāi」，這我bē-hiáu，he我m̄知影，hō͘別人去霧sà-sà，ka-tī êng sian-sian koh輕鬆。M̄-koh Siau Lah-jih mā boeh警告--你，輕鬆ê後壁，你ê人格已經破產，kha-chiah後hō͘ ta̍k-ê ó͘ chi̍t-khang，烏lang-lang，keng-thé你：「Pa̍t-á sái，kia̍t-á哥，pīn-tōaⁿ人，êng sian-sian，食飯放屎ē-hiáu，kho̍k死人。」

「一聲m̄知，百聲無tāi」，m̄是好詼諧。

### 【註解】

|詞|解說|
|無tāi|無tāi-chì。|
|人--mah|『人嘛』！|
|你khah ē|『你比較會做』。|
|你khah khiàng|你能力khah強。|
|推外外|『置身度外』。|
|Chhōe siáⁿ人|『找誰』？|
|Hau-siâu|Pe̍h-chha̍t無影ê tāi-chì，講pe̍h-chha̍t話。|
|Pe̍h-chha̍t|『不實在』。|
|目khang赤|Ba̍k-khang-chhiah。|
|Gê-siâu|討厭。|
|Kia̍t-á哥|『過分吝嗇的人』。|
|過頭利己|『太自私自利』。|
|撇步|好方法，絕招。|
|Tn̄g tio̍h|『碰到』。|
|這我bē-hiáu，he我m̄知影|『這個我不會，那個我不懂』。|
|霧sà-sà|『忙得不可開交』。|
|Êng sian-sian|『閒得不得了』。|
|Kha-chiah後|『背後』，『暗中』。|
|Ó͘ chi̍t-khang|『挖一個洞』。|
|烏lang-lang|表示挖了真大空。|
|Pat-á sái|『吝嗇鬼』。|
|Pīn-tōaⁿ|『懶惰』。|
|Kho̍k死人|『吝嗇得不得了』。|
|好詼諧|好ê話題。|