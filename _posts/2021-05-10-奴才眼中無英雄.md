---
chapter: 鹹酸甜第2冊
title: 070. 奴才眼中無英雄
author: Siau Lah-jih
date: 2021-05-10
category: chheh
show_chapter: 0
layout: post
toc: true
---

## 〈070〉
# 奴才眼中無英雄
> **Lô͘-châi gán-tiong bô eng-hiông**

Siáⁿ-mih是英雄？得tio̍h時勢，壓霸人ē過，眾人驚--你，眾人phô͘--你，時--也！運--也！命--也！做一khùn到位，hit-ê時chūn，你to̍h是英雄。M̄-koh時nā過，已經無hit-ê運，ē變án-chóaⁿ？Hit時kiám-chhái『英雄』to̍h變『狗熊』--lah！Mā是時--也！運--也！命--也！

Siáⁿ-mih是英雄？英雄是hō͘人塑造出--來ê，人講時勢造英雄，to̍h是án-ne。尤其是chín ê社會，m̄ kan-taⁿ影劇界隨時leh造英雄，連政治界mā常常leh出英雄。你nā敢見義（利）勇為，敢講人m̄敢講ê tāi-chì，敢做人m̄敢做ê tāi-chì，kiám-chhái隨時你to̍h有英雄thang做--lò͘。

英雄既然是人kā你phô͘-tháⁿ--出-來-ê，伊猶原mā是chi̍t-ê人，mā是tio̍h食、穿、tòa、行，mā是有娛樂、thit-thô，喜、怒、哀、樂、愛、惡、慾。英雄ê私生活chiâ siāng知，應該是sū-hāu伊ê奴才。有ê英雄lah-sap鬼，boeh貪boeh歪boeh冤枉--人；有ê英雄是色鬼，sì-kòe lo-so ài粉味，一領水雞皮á披--leh ná紳士，滿嘴道德兼教化，你kám知影伊心內想án-chóaⁿ？「奴才眼中無英雄」，siāng了解--ê當然是hit-ê英雄邊--á ê hit-ê m̄是英雄。

### 【註解】

|詞|解說|
|壓霸|Ap-pà。|
|phô͘--你|『捧你』，『奉承你』。|
|塑造|Sok-chō。|
|M̄ kan-taⁿ|『不只是』。|
|敢講|Káⁿ-kóng。|
|Thang做|『可以做』。|
|Phô͘-tháⁿ|『奉承拍馬屁』。|
|喜、怒、哀、樂、愛、惡、慾|Hí、nō͘、ai、lo̍k、ài、ok、io̍k。|
|Lah-sap鬼|心術不正ê人。|
|粉味|指cha-bó͘。|
|一領水雞皮á|Chi̍t-su紳士ê服裝。|
