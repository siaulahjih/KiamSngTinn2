---
chapter: 鹹酸甜第2冊
title: 附16. 有唐山公，無唐山má
author: Siau Lah-jih
date: 2021-06-26
category: chheh
show_chapter: 0
layout: post
toc: true
---

## 〈附16〉
# 有唐山公，無唐山má
> **Ū Tn̂g-soaⁿ kong, bô Tn̂g-soaⁿ má**

台灣是1個多元族群ê島國，原底是高砂kap平埔等原住民ê天下；幾百冬前，1 kóa漢人tī China（hit chūn叫做大明帝國）pháiⁿ khiā起，oh討趁，遂tio̍h唐山過台灣，chhōe著這個chiâⁿ好生活ê新天kap新地。自án-ne tī台灣落地生根想beh生thòaⁿ子孫，問題是，斯當時來台灣ê漢人，大多數lóng是雙kha夾1粒lān-pha ê cha-po͘人羅漢kha-á，又koh tú著清帝國厲行海禁，cha-bó͘人根本無法tō͘前來Formosa，致使hiah-ê cha-po͘漢人，siáu bó͘ siáu gah chiâⁿ艱苦，姑不二衷，就地取材娶「番á」bó͘！稍等--leh，m̄是「娶」--neh，是「嫁」hō͘平埔族ê cha-bó͘人--lah。

因為平埔族是母系ê社會，in kan-taⁿ有leh「娶」子婿，無leh嫁cha-bó͘-kiáⁿ--ê-lah！所以--a，lán ê祖先實在真「多元」，lán ê cha-po͘祖是唐山人無m̄ tio̍h，m̄-kuh lán mā ài會記--得，lán ê cha-bó͘祖卻是原汁ê台灣原住民平埔á--neh！記錄lán民族精神發展史上kài liú-lia̍h ê俗語m̄-chiah會án-ne講：lán台灣ê祖先真正是「有唐山公，無唐山má」--lah。（這種事實，你mā會sái參考工作室首頁疊磚á師Baburaya ê簡介）


### 【註解】

|詞|解說|
|高砂|高山族。|
|平埔|平埔族。|
|Lān-pha|『陰囊』。|
|Formosa|Fo͘lumousa，Ho͘lumousah，『福爾摩沙』。|
|Liú-lia̍h|流利，『淋漓盡致』。|
