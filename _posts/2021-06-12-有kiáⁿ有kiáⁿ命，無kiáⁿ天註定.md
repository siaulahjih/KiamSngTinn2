---
chapter: 鹹酸甜第2冊
title: 附02. 有kiáⁿ有kiáⁿ命，無kiáⁿ天註定
author: Siau Lah-jih
date: 2021-06-12
category: chheh
show_chapter: 0
layout: post
toc: true
---

## 〈附02〉
# 有kiáⁿ有kiáⁿ命，無kiáⁿ天註定
> **Ū kiáⁿ ū kiáⁿ-miā, bô kiáⁿ thiⁿ chù-tiāⁿ**

Lán台灣人有優秀--無？有！Ta̍k個lóng mā大聲án-ni應，（你kám敢講無？敢講？你是m̄是皮leh癢--a！）m̄-koh講chiah leh講，自古以來，lán台灣人上少mā有1項bē siáⁿ o-ló--得ê pháiⁿ傳統，就是這句俗語──「有kiáⁿ有kiáⁿ命，無kiáⁿ天註定」──所反應出來ê想法。

原本，這句話實在無siáⁿ-mih thang好kau-piⁿ反對--ê，因為有後代無後代，人根本無法tō͘按算，這mā是人bē-sái siuⁿ臭chhèng ê道理；tī chia，我beh the̍h出來開講--ê是這字「kiáⁿ」--字ê觀念。

Lán ài知，lán台灣人講著「kiáⁿ」，實在無siáⁿ情理；kiáⁿ，一定是cha-po͘--ê，無kiáⁿ，是講無cha-po͘ kiáⁿ ê意思；cha-bó͘--ê，無kā i當做是kiáⁿ，所以另外特別呼做cha-bó͘ kiáⁿ！

這種無水準ê想法雖bóng有i歷史kap社會ê因素，m̄-koh現此時lán ê歷史kap社會已經chham早時真無kāng款，有kiáⁿ，cha-po͘ cha-bó͘ lóng kāng款，lóng ài kā i疼命命，無kiáⁿ，m̄管cha-po͘ iah cha-bó͘，當然是真可惜m̄-koh mā是bē勉強--得。

Án-ni，並m̄是講無kiáⁿ ê人一生就黯淡無光烏mà-mà，有tang時á，ka-tī無kiáⁿ，顛倒khah有機會照顧真正需要人幫贊ê gín-á；親像我有1位大學時代ê老師，翁á-bó͘ 2人，因為ka-tī無kiáⁿ，對學生á特別關心，連卒業引thâu-lō͘ mā隨時kā你tàu-saⁿ-kāng，致使ta̍k個學生lóng mā kā in當作ka-tī ê sī大人看待。另外，gún教會mā有1位老太太，i學漢醫，醫術bē-bái，夫妻雙人雖bóng無gín-á，m̄-koh in m̄-tāⁿ無怨歎，反倒tńg來kā疼kiáⁿ ê心分hō͘ koh khah chē i所tú著ê人，幾10年落--來，正式也好，非正式也好，in ê契kiáⁿ契cha-bó͘ kiáⁿ遂e-e-tīn-tīn 1大群，tiāⁿ-tiāⁿ tī in tau leh出入！

所以，是m̄是會sái án-ni想：無kiáⁿ天註定，註定siáⁿ？註定i koh khah有才tiāu去疼chē chē ê gín-á--lah！


### 【註解】

|詞|解說|
|Bē siáⁿ o-ló|『不能太讓人讚美』。|
|Kau-piⁿ|『計較挑剔』。|
|臭chhèng|『隨便誇大不實逆天』。|
|Chham|參，『和』。|
|烏mà-mà|『黑漆漆』。|
|引thâu-lō͘|『找工作』。|
|契kiáⁿ|Khè-kiáⁿ，『義子』。|
|E-e-陣陣|『攜攜攘攘』。|
