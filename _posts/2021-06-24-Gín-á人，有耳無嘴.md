---
chapter: 鹹酸甜第2冊
title: 附14. Gín-á人，有耳無嘴
author: Siau Lah-jih
date: 2021-06-24
category: chheh
show_chapter: 0
layout: post
toc: true
---

## 〈附14〉
# Gín-á人，有耳無嘴
> **Gín-á-lâng, ū-hīⁿ bô-chhùi**

Éng-kòe lán做gín-á ê時chūn，sī大人tiāⁿ-tiāⁿ kā lán教示，講大人leh講話，gín-á ài tiàm邊--á tiām-tiām聽，好--ê khioh--起-來khǹg tiàm心肝底，pháiⁿ--ê放hō͘ i東pêng通過來，西pêng走過去；總--是，千萬m̄-thang o͘-pe̍h亂chhap嘴，che，就叫做「gín-á人，有耳無嘴」。

M̄-kuh chit-má天地顛倒péng，lán sù常看會著gín-á人北京話講gah lù-lù叫，順續比kha兼畫手，邊--á in a公kap a-má，耳á gia̍h-gia̍h，面á柴柴，宛然sa無siáⁿ-mih niau-á-mn̂g ê款勢。這個場面實在hō͘人真怨歎。

論真，國民黨40外冬ê「國語」政策實在夭壽成功，成功gah公孫á講話用比--ê就會通！A公a-má，ta̍k個lóng mā 2角找5 sián，chiâⁿ「覺悟」，有耳無嘴，已經是in這世人「養孝」sī細上kài剋虧--ê變猴弄--lah！


### 【註解】

|詞|解說|
|Pêng|『邊』。|
|顛倒péng|『相反』。|
|Lù-lù叫|『真流利』。|
|耳á gia̍h-gia̍h|『耳朵豎立著』。|
|Niau-á-mn̂g|貓á毛。|
|2角找5 sián|『兩毛錢找五分』，『一角五分』，角五，覺悟。|
|變猴弄|Pìⁿ把戲。|
