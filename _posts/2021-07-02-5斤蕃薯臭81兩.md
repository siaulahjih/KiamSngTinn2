---
chapter: 鹹酸甜第2冊
title: 附22. 5斤蕃薯臭81兩
author: Siau Lah-jih
date: 2021-07-02
category: chheh
show_chapter: 0
layout: post
toc: true
---

## 〈附22〉
# 5斤蕃薯臭81兩
> **Gō͘ kin han-chî chhàu peh-cha̍p-it niú**

虎死留皮lán人愛留名，
先輩bóng說你我tio̍h bóng聽，
人生短短bē輸tuh-ka-chōe，
若無細膩hōan-sè變做土匪á kiáⁿ；
古早giàn頭實在無siá-sì，
迎接a本功勞第一枝，
出賣台灣i講有道理，
siáu話出嘴講i是顏智，
有影破尿壺硬tō͘ beh來比玉器；
現代giàn頭koh khah bē時行，
苦bē hō͘人拆食落腹mài出聲，
飛彈講是擲了siuⁿ過遠，
台灣chiah會m̄驚m̄緊跪落來叫a-niâ；
九七七一i mā有主張，
講i代表2000萬粒ê蕃薯á，
飛去香港gió kha-chhng花大聲beh獻唱，
唱出盤古開天i就是「雞母」秦á ê立場，
噯呀呀！
這種反種ê蕃薯論真實在真臭hiuⁿ，
真正是「5斤蕃薯臭81兩」。

正káng ê台灣人tio̍h ài 「Say No to China」，m̄-thang 5斤蕃薯臭81兩。


### 【註解】

|詞|解說|
|5斤蕃薯臭81兩|1斤16兩，5斤tú好80兩，臭81兩，臭了了--a-lah。|
|Tuh-ka-chōe|『打瞌睡』。|
|Hōan-sè|無一定，『說不定』。|
|硬tō͘ beh來比|『硬將比…』。|
|Gió|搖。|
|秦á|China，Chin-á。|
|臭hiuⁿ|蕃薯生菇。|
