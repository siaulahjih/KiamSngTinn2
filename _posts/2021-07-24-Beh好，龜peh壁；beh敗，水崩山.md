---
chapter: 鹹酸甜第2冊
title: 附44. Beh好，龜peh壁；beh敗，水崩山
author: Siau Lah-jih
date: 2021-07-24
category: chheh
show_chapter: 0
layout: post
toc: true
---

## 〈附44〉
# Beh好，龜peh壁；beh敗，水崩山
> **Beh hó, ku peh-piah; beh pāi, chúi pang-soaⁿ**

開創1項事業，beh hōaⁿ gah會四序，財源滾滾親像海湧溢入門，確實m̄是簡單ê tāi-chì；為著走3點半，a姆a伯--a sì-kòe ka ko͘-chiâⁿ，beh跪beh求無惜面底皮，會sái講是ló͘身ló͘命koh無一定會時行，所以m̄-chiah有生理kiáⁿ oh生ê講法。

反倒tńg--來-看，chiah-nī pháiⁿ趁ê錢若無細膩守ho͘ tiâu，1下無張持，hoah敗就敗，敗gah chàng-chháu不留，有影親像古早人講ê kāng款，beh好，龜peh壁；beh敗，水崩山。

你想看māi--leh，龜tiàm平地sô，都已經慢tuh-tuh--a，beh叫i peh崎崎崎ê壁，實在有夠pháiⁿ紡！世間萬項tāi-chì mā lóng kap這個比喻kāng款，m̄管士農工商，beh踏1下á好地步，lóng tio̍h拚生拚死，拚gah會呼雞bē pûn火，所以tio̍h好好á保惜艱苦粒積ê成果，m̄-thang亂使匪類，若無，敗loeh到著，hiàm救人就bē赴--lo͘！

Lán來看現此時ê台灣政治，宋--ê有目前ê地位，原因真chē，其中，i mā ài用kui世人ê氣力tī hia用心計較，施展大內高手ê「China功夫」，chiah有今á日ê出脫，無議悟tī修憲上kài關鍵ê時chūn，i soah因為政治鬥爭ê私心，開始lia̍h狂，講siáⁿ-mih「辭職待命」，辭1 kho͘碗糕--leh，根本就是tī-leh「tiuⁿ」niā-niā！續--落-來beh哭beh啼，bú 1齣連3歲gín-á都知影無水準koh兼無衛生ê「反凍省」，lán目chiu peh ho͘金，看i是m̄是已經行tī「beh敗，水崩山」ê路--nih-lo͘！


### 【註解】

|詞|解說|
|Hōaⁿ|負責、指揮、處理。|
|Ko͘-chiâⁿ|拜託。|
|Ló͘|勞。|
|守ho͘ tiâu|守住、守成。|
|Chàng-chháu不留|『寸草不留』。|
|匪類|像土匪án-ni非非擅做。|
|Hiàm|『喊』。|
|辭1 kho͘碗糕--leh|『辭個頭咧』。|
|Tiuⁿ|『撒嬌耍賴』，『故意使性子』。|
