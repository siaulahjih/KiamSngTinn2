---
chapter: 鹹酸甜第2冊
title: 050. 遠--ê thâi雞鵤，近--ê食米篩目
author: Siau Lah-jih
date: 2021-04-20
category: chheh
show_chapter: 0
layout: post
toc: true
---

## 〈050〉
# 遠--ê thâi雞鵤，近--ê食米篩目
> **Hn̄g--ê thâi ke-kak, kīn--ê chia̍h bí-thai-ba̍k**

「A爸，我tńg--來-á！」
（Kā你嫁hiah遠，chiah久無tńg--來，趕緊備辦酒菜，sūn-sòa thâi一隻大雞鵤，hō͘ lín食kah笑bún-bún！）

「A母，我tńg--來-á！」
（Tńg--來to̍h好，iáu未食--hoⁿh！A母來chhoân chi̍t-kóa米篩目hō͘ lín食bē-iau！）

「遠--ê thâi雞鵤，近--ê食米篩目。」Kám ē差hiah chē？是m̄是父母大細目？

Bē--lah，bē--lah！He是無可能，父母疼kiáⁿ一樣心，hō͘ kiáⁿ--ê ná有雙款情，你講是m̄是。

遠to̍h oh見面，思念khah chē，一直ǹg伊tńg，一年thàng天，難得tńg來chi̍t、nn̄g-pái，kiáⁿ婿外孫同齊來，父母看tio̍h笑hai-hai，無thâi雞ná ē-sái，siāng好lia̍h hit隻chhio雞鵤起來thâi，m̄-thang khǹg到a舅來。

嫁tī厝邊路頭近，一日ná leh行灶kha，透早tńg來chi̍t-chōa，boeh暗á mā ē tńg來看看，tn̄g tio̍h食飯加一塊碗，boeh食to̍h食，m̄食to̍h tiàm邊--a看。總--是ka-tī ê cha-bó͘-kiáⁿ，ná tio̍h客氣boeh chhòng siáⁿ，nā是chhōa chi̍t-kōaⁿ孫--ê tńg--來，a-má to̍h來chhoân米篩目hō͘ lín食。近to̍h chia̍p tńg--來，chia̍p tńg--來to̍h khò-sio̍k，khò-sio̍k自然to̍h chhìn-chhái，這是真自然ê道理。

朋友tàu陣mā kāng款，誠意食水甜，khò-sio̍k to̍h免細jī，招待無夠mā mài khiau-khi。「遠--ê thâi雞鵤，近--ê食米篩目」是正常ê待客之道，m̄是『勢利眼』，看人無起。

### 【註解】

|詞|解說|
|雞鵤|Ke-kak，『已成長的公雞』。|
|米篩目|『米做的小吃』。|
|Hiah遠|『那麼遠』。|
|Tńg--來to̍h好|『回來就好』。|
|Iáu未食--hoⁿh|『還沒吃飯吧』。|
|Chhoân chi̍t-kóa|『準備一些』。|
|食bē-iau|『吃了不會餓，可以止飢』。|
|Ǹg|盼望。|
|一年thàng天|『一整年』。|
|Chhio雞鵤|已經發情ê雞公。|
|Chi̍t-chōa|『一回』。|
|Tiàm|『在』。|
|Chhōa chi̍t-kōaⁿ孫--ê|『帶一群孫子』。|
|Chia̍p tńg--來|常常回來。|
|Khò-sio̍k|互相免客氣。|
|Khiau-khi|見怪。|
|看人無|『瞧不起人』。|
