---
chapter: 鹹酸甜第2冊
title: 附23. 食無3把蕹菜，就beh上西天
author: Siau Lah-jih
date: 2021-07-03
category: chheh
show_chapter: 0
layout: post
toc: true
---

## 〈附23〉
# 食無3把蕹菜，就beh上西天
> **Chia̍h bô saⁿ pé èng-chhài, to̍h beh chiūⁿ Se-thian**

Lán台灣ê俗語有1個特色，就是tiàm社會流傳當中，有ê人興--到-著-a，lio̍h-lio̍h-á會kā i修改1下，致使hō͘人感覺chiah-ê親像璇石ê話句，真正多采多姿，應用--起-來，活潑、sòa-phah koh有開創性。

你比如講，lán對hiah-ê食beh食，虱母無siáⁿ beh lia̍h，1 日到暗kan-taⁿ想beh 1步登天發大財ê kha-siàu，kiám-chhái lóng會送i 1句「食無3把蕹菜，就beh上西天」，都有影--m̄，世間（o͘h！包括出世間--lah）nah有chiah-nī好空ê tāi-chì？這句話傳來傳去，就有幾nā種講法，親像「食無3日清菜，就beh上西天」，mā有人講「食無3塊豆干，就想beh上西天」，khah孽--ê就講「食無3 年仙屎，就beh上西天」；另外1種講法，kap食菜食屎無關係，m̄-koh意思mā是無精差，就是：「埋無3個死gín-á，就beh做土公á頭」！

Án-ni看--起-來，俗語因為有生thòaⁿ，i ê生命chiah會chhiⁿ-chhioh，chiah會久長。Tī chia，lán oan-na kā試看māi--a-leh，用lán ê智慧造--1-句，叫：「食無3嘴phun，就想beh做豬公。」


### 【註解】

|詞|解說|
|蕹|Èng。|
|到著a|Kàu-tio̍h-a。|
|璇石|Sōan-chio̍h，『鑽石』。|
|Khah孽--ê|『較俏皮點』。|
|Chhiⁿ-chhioh|『新鮮』。|
|Phun|『廚餘』。|
