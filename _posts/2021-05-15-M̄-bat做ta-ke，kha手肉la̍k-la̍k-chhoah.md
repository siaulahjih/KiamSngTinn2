---
chapter: 鹹酸甜第2冊
title: 075. M̄-bat做ta-ke，kha手肉la̍k-la̍k-chhoah
author: Siau Lah-jih
date: 2021-05-15
category: chheh
show_chapter: 0
layout: post
toc: true
---

## 〈075〉
# M̄-bat做ta-ke，kha手肉la̍k-la̍k-chhoah
> **M̄-bat chò ta-ke, kha chhiú bah la̍k-la̍k-chhoah**

張大姊今年50 gōa，其實iáu減Siau Lah-jih一歲。人伊ê同窗--ê早to̍h做má，孫á幾nā ê。一、二年前伊to̍h開始煩惱伊hit nn̄g-ê後生，m̄知影tī時chiah有thang hō͘伊做ta-ke。等--ah等，等kah頂個月，總--是hō͘伊嘴á笑kah裂sai-sai，大後生boeh訂婚--lò͘。

Teh-tiāⁿ hit一工，張老師當然是歡喜kah笑bún-bún。聘金禮，禮餅錢，早to̍h chhoân好勢，chit-mái kan-taⁿ thèng-hāu一個月後to̍h ē-sái-tit做ta-ke。「M̄-bat做ta-ke，kha手肉la̍k-la̍k-chhoah」，chhoah boeh hō͘人叫a娘，雖bóng hit-ê cha-bó͘ gín-á m̄是親生kiáⁿ，taⁿ嫁hō͘阮後生tio̍h-ài叫我a娘，我一定ē kā伊惜命命，惜kah親像是ka-tī親生ê cha-bó͘-kiáⁿ。

Iáu有，m̄-bat娶tio̍h新婦有khah輸；chit-mái chiah知嫁娶ê khang-khòe hiah-nī kāu禮數，kám ē-tàng hō͘你má-hu！這也tio̍h問，hia也tio̍h算，siāⁿ-té tio̍h jōa chē？請人客ê桌額tio̍h按算，m̄ bat禮數ē hông笑，桌額無夠ē落氣，kha手肉無chhoah mā bē-sái--tit。La̍k-la̍k-chhoah無要緊，phi̍h-phi̍h-chhoah to̍h不可以；kha手肉nā phi̍h-phi̍h-chhoah一定做無tāi-chì，這是歡喜tāi，ná tio̍h án-ne-siⁿ？

「M̄-bat做ta-ke，kha手肉la̍k-la̍k-chhoah。」是正常tāi-chì。Kám kan-taⁿ ta-ke ē la̍k-la̍k-chhoah？親家親姆、新郎新娘，kāng款歡喜kah睏bē去。Kan-taⁿ新郎新娘khah pì-sù，歡喜tī心內，m̄敢講出來niâ。


### 【註解】

|詞|解說|
|Kha手肉la̍k-la̍k-chhoah|『興奮不已，手忙腳亂』。|
|做má|做a-má，『當奶奶』。|
|笑kah裂sai-sai|『笑得合不攏嘴』。|
|Teh定|Teh-tiāⁿ，訂婚。|
|聘金|Phèng-kim。|
|Chhoân好勢|準備好勢。|
|Chhoah boeh|『等不及要…』。|
|惜命命|Sioh-miā-miā，『疼得不得了』。|
|Hiah-nī kāu禮數|『那麼客氣』。|
|Siāⁿ-té|Siāⁿ底，送禮ê禮盒。|
|Phi̍h-phi̍h-chhoah|驚kah teh chhoah，kah la̍k-la̍k-chhoah無kâng。|
|Pì-sù|『含蓄』。|
