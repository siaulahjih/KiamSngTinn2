---
chapter: 鹹酸甜第2冊
title: 056. 目chiu花花，匏á看做菜瓜；目chiu霧霧，pa̍t-á看做蓮霧
author: Siau Lah-jih
date: 2021-04-26
category: chheh
show_chapter: 0
layout: post
toc: true
---

## 〈056〉
# 目chiu花花，匏á看做菜瓜；目chiu霧霧，pa̍t-á看做蓮霧
> **Ba̍k-chiu hoe-hoe, pû-á khòaⁿ-chò chhài-koe; ba̍k-chiu bū-bū, pa̍t-á khòaⁿ-chò lián-bū**

拜三e-po͘去鎮立圖書館上課，kah 20 gōa位老師研究白話字，一時pān-tōaⁿ掛目鏡，「chhoe」soah ka唸做「choe」，「lú」ka看做「jú」；koh一直kā老師解說講豆乳ê「jú」，cha-bó͘老師sńg笑應講：「阮是lú--ê，m̄是jú--ê。」Chiah發現看m̄-tio̍h--去。Pháiⁿ-sè！Pháiⁿ-sè！食老有khah輸，「目chiu花花，匏á看做菜瓜；目chiu霧霧，pa̍t-á soah看做蓮霧。」所有ê老師聽了soah起愛笑。

人講chiūⁿ-siap to̍h bē liap；雖bóng無hiah嚴重，m̄-koh chat這二蕊目chiu koh有準。40 thóng歲to̍h開始配老歲á目鏡，尾--á soah一年不如一年，jú來jú花（m̄是花心）。Chit-mái kiàn nā出門，目鏡無chah--leh bē-sái--tit。無論是寫字、看新聞，教冊、看文章，無掛目鏡真正有影ē「目chiu花花，匏á看做菜瓜」。Nā是tī厝--ni̍h，看電視無要緊，phah電腦寫鹹酸甜，mā是kāng款「目chiu霧霧，pa̍t-á看做蓮霧」。

食老pō͘無土豆，年齡是bē hau-siâu--得。

真ka-chài，chit-mái ê目鏡效果真厲害，鏡仁薄看了koh清楚。雖bóng是老歲á目，目鏡nā ka掛--起-來，boeh做這款文ê khang-khòe，讀寫lóng無問題，koh做tio̍h siah-siah叫。M̄-koh nā一時失注意，bōe記得chah目鏡，ah he to̍h慘--lò͘！結果你mā知，「目chiu花花，匏á看做菜瓜；目chiu霧霧，pa̍t-á soah看做蓮霧。」

### 【註解】

|詞|解說|
|匏á|Pû-á。|
|Pa̍t-á|Ná-pa̍t，『番石榴』。|
|蓮霧|Lián-bū。|
|Chiūⁿ-siap|上40（歲）。|
|Bē liap|攝護腺bē-liap？|
|Chat|斟酌注意。|
|40 thóng|超過40。|
|老歲á目鏡|『老花眼鏡』。|
|Chah--leh|『隨身攜帶』。|
|文ê khang-khòe|『斯文的工作』。|
