---
chapter: 鹹酸甜第2冊
title: 附18. 有錢食鮸，無錢免食
author: Siau Lah-jih
date: 2021-06-28
category: chheh
show_chapter: 0
layout: post
toc: true
---

## 〈附18〉
# 有錢食鮸，無錢免食
> **Ū-chîⁿ chia̍h bián, bô-chîⁿ bián chia̍h**

Éng-kòe，鮸是1種貴som-som ê魚，所以人chiah會講「一鮸二加魶，三鯧四馬鮫」；普通á人無hit-lō liōng-sēng錢thang買來食，所以就ài趁著錢chiah有才tiāu買；這句話就是講，有錢，食khah好--leh，無錢，就認分khah儉--leh；m̄-thang無毛雞，想beh假大kioh，嘴phóe hō͘人bok gah像麵ku，iáu-koh鐵齒銅牙槽，講是phòng皮chē肉chiâⁿ福相！


### 【註解】

|詞|解說|
|鮸|Bián，鮸魚。|
|貴som-som|像人參hiah-nī貴重。|
|Hit-lō|『那種』。|
|Liōng-sēng錢|『多餘的錢』。|
|假大kioh|假大keh，假大格。|
|Bok|『搥打』。|
|麵ku|像龜形ê饅頭，膨皮。|
|鐵齒銅牙槽|『死不認錯』。|
|福相|有福氣ê面容。|
