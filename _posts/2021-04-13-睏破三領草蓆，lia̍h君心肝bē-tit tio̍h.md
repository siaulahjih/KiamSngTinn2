---
chapter: 鹹酸甜第2冊
title: 043. 睏破三領草蓆，lia̍h君心肝bē-tit tio̍h
author: Siau Lah-jih
date: 2021-04-13
category: chheh
show_chapter: 0
layout: post
toc: true
---

## 〈043〉
# 睏破三領草蓆，lia̍h君心肝bē-tit tio̍h
> **Khùn-phòa saⁿ-niá chháu-chhio̍h, lia̍h kun sim-koaⁿ bē tit tio̍h**

一位熟sāi無jōa久ê好朋友，最近koh再結婚，看伊歡頭喜面，無像khah早án-ne面憂面kat，ùi心內替伊歡喜。Khah早kan-taⁿ知影伊kah in bó͘離緣，m̄知影是án-chóaⁿ，mā m̄敢kā伊問起，看伊ê人chiâⁿ好性地，chiâⁿ好tàu陣，thài ē ang-bó͘來phoat-chhe，實在hō͘人想bē-hiáu？

朋友是一位畫家，cha-hng去參觀伊ê畫展，hām新夫人歡歡喜喜kā阮紹介伊ê作品。後--來回轉ê路途上，chiah聽了解伊ê朋友講起：早當時kah in前bó͘是高中ê同學，戀愛到大學出業chiah結成連理，siáng知婚後kiáⁿ已經生nn̄g-ê，soah來因為個性bē-ha̍h愈來愈bē好勢，chi̍t-ê tiām靜愛畫圖，chi̍t-ê個性活潑興thit-thô sì-kòe se̍h，chi̍t-ê是khah chhun存，chi̍t-ê khah phàⁿ開。雖bóng nn̄g-ê lóng是高水準ê讀冊人，經過互相忍耐ê溝通，mā是無lō͘用，歸尾soah行入離婚ê路。

Siáⁿ-mih是緣分，siáⁿ-mih是了解，「睏破三領草蓆，lia̍h君心肝bē-tit tio̍h，」這是siáⁿ款ê原因？人有個性，siáⁿ-mih人都無相kāng，nā kan-taⁿ boeh堅持ka-tī ê個性，也m̄相讓，也m̄ thun-lún，熟sāi khah久mā無lō͘用。因為熟sāi chiah結婚，soah因為了解chiah來離婚，tio̍h a̍h m̄ tio̍h？結婚是siáⁿ-mih？事業？投機seng-lí？Ang-á-bó͘-á公司！應該是ang-á-bó͘-á公司khah合理，既然是公司，boeh合作做seng-lí，chìn前tio̍h看ho͘好勢，合作了後tio̍h mài後悔，互相扶持，相敬如賓，吞忍過難關，kiáⁿ都生--lò͘，chiah來「睏破三領草蓆，lia̍h君心肝bē-tit tio̍h」，án-ne來離婚，實在hō͘人感覺可惜。


### 【註解】

|詞|解說|
|面憂面kat|面憂面結，『愁眉苦臉』。|
|Ùi心內|『打從心裡』。|
|離緣|Lī-iân，離婚。|
|Tàu陣|『在一起』。|
|Phoat-chhe|『破碎有裂痕』。|
|想bē-hiáu|『想不通』。|
|Bē-ha̍h|不合。|
|Sì-kòe se̍h|『四處逛』。|
|Phàⁿ開|『花錢大方』。|
