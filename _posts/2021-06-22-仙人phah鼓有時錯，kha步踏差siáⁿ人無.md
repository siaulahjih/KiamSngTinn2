---
chapter: 鹹酸甜第2冊
title: 附12. 仙人phah鼓有時錯，kha步踏差siáⁿ人無
author: Siau Lah-jih
date: 2021-06-22
category: chheh
show_chapter: 0
layout: post
toc: true
---

## 〈附12〉
# 仙人phah鼓有時錯，kha步踏差siáⁿ人無
> **Sian-jîn phah-kó͘ ū sî chhò, kha-pō͘ ta̍h-chha siáⁿ-lâng bô**

人，是1種真巧妙ê動物，你講i han-bān，i koh真gâu péng-pìⁿ，你講i kha手mé，有tang時á又koh thûi gah bē曉pê-chiūⁿ！舉1個上kài簡單ê道理--lah，人ê潛能雖bóng真kāu真深，會sái好好á開發，做出真chē對社會有益ê tāi-chì，m̄-koh論真，i ê能力iáu是有無法tō͘ 超越ê極限，bē-sái永遠chhèng gah lia̍h bē tiâu，kioh-sī天公i leh做，ta̍k項都tī i ê掌中心，beh so圓捏扁，lóng隨在i hoa̍t-lo̍h。1日到暗，「人定勝天」ê siáu話sa leh o͘-pe̍h bú，大自然自án-ne hō͘ i chhòng gah歪哥chhi̍h-chho̍ah，生態環境破壞gah mih-mih mauh-mauh，臭氧層1空烏làng-làng，大地一直hoah beh大反撲，hō͘人煩惱後代子孫á m̄知beh án-chóaⁿ順sī來khiā起？講--起-來，tāi-chì實在有夠大條，已經giōng-beh bē收山--了。

總--是，話講倒tńg--來，「仙人phah鼓有時錯，kha步踏差siáⁿ人無？」Lán若mài鐵齒、mài臭chhèng，承認lán ê能力根本的chiâⁿ有限，ùi chit-má開始，心mài硬，心肝íⁿ-á摸--leh，好好á大反悔，1步1步來補救，美麗新世界重再來關懷；án-ne，人都有leh做，天mā應該有leh看，無tiāⁿ-tio̍h歸尾「天無絕人之路」，lán ê將來oan-na大大有ǹg望--neh。


### 【註解】

|詞|解說|
|Kha手mé|敏捷。|
|潛能|Chiâm-lêng。|
|Chhèng|厲害表現過度。|
|Lia̍h bē tiâu|『抓不住』。|
|Siáu話|『過分誇大的話』，『胡說』。|
|歪哥chhi̍h-chhoa̍h，mih-mih mauh-mauh|『亂七八糟』。|
|反撲|Hoán-phok。|
|Bē收山|『不能收拾』。|
|的|Tek。|
|心肝íⁿ-á摸--leh|『摸著心肝』。|
