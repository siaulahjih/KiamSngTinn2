---
chapter: 鹹酸甜第2冊
title: 048. 姑換嫂，無thang好
author: Siau Lah-jih
date: 2021-04-18
category: chheh
show_chapter: 0
layout: post
toc: true
---

## 〈048〉
# 姑換嫂，無thang好
> **Ko͘ ōaⁿ só, bô thang hó**

五月初九台灣日報ê特稿，「姑換嫂，親上加親真正好。」看了真趣味，mā看kah花sà-sà。原來是細姑á嫁hō͘ a兄做bó͘，本來是伊ài叫我a嫂，chit-mái soah換我ài hiàm伊a嫂。Nā聽無詳細，koh換chi̍t-ê講法講ho͘清楚。

甲方ê cha-po͘娶乙方cha-po͘ ê小妹做牽手，乙方cha-po͘娶甲方ê小妹做牽手，意思to̍h是講nn̄g-ê cha-po͘--ê，交換娶對方ê小妹做bó͘，án-ne khiā tī hit nn̄g-ê cha-bó͘ gín-á ê立場來講，tī ang婿這pêng，ang婿ê小妹是細姑á，tńg去外家ê時，hit-ê細姑á soah變做大嫂，趣味ho͘ⁿh！二對ang-bó͘應該有四位親chiâⁿ，chit-mái因為親上加親，雙重親，soah chhun二口灶thang交陪。

姑換嫂，好a̍h m̄好，看人ê姻緣，看人ê感情培養，kiám-chhái為tio̍h雙重親，互相khah好tàu陣，有誤解mā khah好互相吞忍理解。親姊妹嫁親兄弟有人講「家庭nā boeh敗，姊妹á做tâng-sāi」，事實to̍h是胡言亂說，無影無跡ê傳說。Chit-mái這句「姑換嫂，無thang好」應該mā是講sńg ê迷信，報紙紹介ê hit二對姑換嫂ê ang-bó͘，結婚二、三十年，m̄是好kah糖甘蜜甜，是án-chóaⁿ ē有這款迷信流傳--neh？應該是受「姑換嫂」chit-ê故事誤導，歌á冊「姑換嫂」是leh紹介Chi-ná宋朝ê故事，結尾雖bóng是喜劇來收場，m̄-koh故事ê劇情是真hiau-hēng，有重婚ê嫌疑，有差錯ê奸情，tāi-chì ko-ko纏，m̄-chiah hō͘人kioh-sī有影「姑換嫂，無thang好」。

台灣迷信滿滿是，ta̍k-ê tio̍h細jī。

### 【註解】

|詞|解說|
|無thang好|『不怎麼好』。|
|Hiàm|叫，喊。|
|Khiā tī|『站在』。|
|這pêng|『這一邊』。|
|外家|『娘家』。|
|四位親chiâⁿ|『四家親戚』。|
|雙重親|Siang-têng-chhin。|
|Soah chhun二口灶thang交陪|『只剩兩家可以攀親戚』。|
|吞忍|Thun-lún。|
|講sńg|講sńg笑。|
|真hiau-hēng|Chin hiau-hēng。|
|重婚|Têng-hun。|
|Ko-ko纏|故事複雜lo-so。|
|Kioh-sī有影|『以為真的』。|
