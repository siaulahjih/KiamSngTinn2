---
chapter: 鹹酸甜第2冊
title: 098. 一人一家tāi，公媽隨人chhāi（之二）
author: Siau Lah-jih
date: 2021-06-08
category: chheh
show_chapter: 0
layout: post
toc: true
---

## 〈098〉
# 一人一家tāi，公媽隨人chhāi（之二）
> **Chi̍t lâng chi̍t ke tāi, kong-má sûi lâng chhāi**

美國總統Clinton kah Chi-ná國家主席江澤民ê高峰會談，27早時tī北京人民大會堂舉行。看in二國頭人tī眾官員、媒體ê面前開講，koh kài成有chi̍t-ê民主時代民主國家ài有ê風度。一句來一句去，lóng表演kah有板有眼有款式，有tang時á koh ē phah一句á lâ-liâng。其實nā sió-khóa斟酌ka聽ho͘真，to̍h ē發現in lóng是leh poaⁿ戲，lóng是leh為ka-tī國家ê利益leh出價買賣；這也莫怪，人不為己，天誅地滅，無講in是代表in ê國家，無為ka-tī爭取chi̍t-kóa利益，是boeh án-chóaⁿ向伊ê選民kau-tài--neh？

Tī in交談ê話題內底，當然是事先to̍h套好好--leh；m̄-koh江澤民對Talai喇嘛kah Chi-ná談判the̍h出二項條件，第一是必須承認Tibet是Chi-ná不可分割ê一部分，第二to̍h是ài承認台灣是in Chi-ná ê chi̍t-ê省。這實在是笑死人ê tāi-chì，無chhái伊是Chi-ná ê國家主席，竟然講出chit款無智識ê話，kám講你m̄知影a̍h是leh tèⁿ青，lín Chi-ná hām阮台灣早to̍h「一人一家tāi，公媽隨人chhāi」--ā。阮台灣自早祖先移民來台灣chit-ê土地，to̍h是有唐山公無唐山媽，阮大部分台灣人流ê血，hām lín Chi-ná人有真大ê無kāng，boeh講阮台灣是lín Chi-ná ê一省，boeh chhōe證據實在chiâⁿ-piàⁿ--leh。To̍h算講平平是黃種人，有人講華語，寫漢字，mā bē-tàng認為án-ne to̍h是kāng國--ê。Koh講，台灣ê政治、經濟、文化、民主、自由生活，toh一項hām lín有kāng款？Tī chiah-nī公開、chiah-nī民主ê時代，你也敢講chit款橫逆話，是án-chóaⁿ台灣是lín ê一省？台灣是台灣！！Chi-ná是Chi-ná！！魚hoān魚，蝦hoān蝦，無相kāng to̍h是無相kāng。

Clinton雖bóng m̄ bat江大主席the̍h起ê『董仲舒』，m̄-koh真ē可取--得-ê是伊chiâⁿ瞭解「一人一家tāi，公媽隨人chhāi」ê道理，所以Clinton雖bóng同意Tibet是Chi-ná ê一部分，是Chi-ná ê自治區，伊koh m̄敢同意台灣是in Chi-ná ê一省。因為伊真知，台灣早to̍h是chi̍t-ê獨立ê國家，海峽兩岸，本chiâⁿ to̍h「一人一家tāi，公媽隨人chhāi」，早to̍h無牽礙，kan-taⁿ國家ê名tī國際上chiâⁿ pháiⁿ分別niâ。台灣人--ah，ta̍k-ê大聲來hoah，台灣是台灣！！Chi-ná是Chi-ná！！阮ê前途，阮ka-tī自有主裁，m̄免lín tàu空á來kā阮害。


### 【註解】

|詞|解說|
|Chhāi|Chhāi神明。|
|Clinton|Kholintun。|
|頭人|領袖。|
|Lâ-liâng|Sńg笑ê話。|
|Sió-khóa斟酌|『稍微注意』。|
|出價買賣|『討價還價』。|
|Tibet|『西藏』。|
|Kám講|『難道』。|
|Tèⁿ青|『裝不知道』。|
|Chhōe證據|『找證據』。|
|Chiâⁿ-piàⁿ--leh|非常困難。|
|Bē-tàng|『不能』。|
|魚hoān魚，蝦hoān蝦|『魚是魚，蝦是蝦，不能混為一談』。|
|Tàu空á|互相設計。|
