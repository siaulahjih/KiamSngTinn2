---
chapter: 鹹酸甜第2冊
title: 015. 無話講Ka-ló
author: Siau Lah-jih
date: 2021-03-15
category: chheh
show_chapter: 0
layout: post
toc: true
---

## 〈015〉
# 無話講Ka-ló
> **Bô ōe kóng Ka-ló**

Ka-ló是1-ê地名，tī彰化縣hām南投縣隔界ê八卦山脈頂koân，分頂Ka-ló、下Ka-ló，to̍h是chit-mái ê芬園鄉--lah。Ka-ló漢字寫做「茄荖」，看tio̍h「茄荖」ē-hiáu唸做Ka-ló ê人，除了在地人以外，kiám-chhái無chē。

聽講古早一府二鹿三Báng-kah ê時代，有hit-lō seng-lí人，in ùi鹿港taⁿ鹽、海產去內山埔里賣，chiah koh買山產、香菇、鹿皮來鹿港出口，雖bóng taⁿ擔艱苦路頭又koh遠，m̄-koh來，去，雙chōa thàn，khah艱苦mā算ē-hô。

透早ùi鹿港出發行到Ka-ló庄頭，siāng無mā tio̍h 4、5、6點鐘，tú好hioh-khùn食下晝，了後chiah koh起程，到埔里交貨、買貨，hioh-khùn一暗，天光chái起chiah koh ùi埔里taⁿ貨tńg去鹿港，kāng款ài經過Ka-ló庄hioh-khùn食下晝，Ka-ló庄變做中途hioh-khùn站。（Siau Lah-jih對這方面無研究，kan-taⁿ是推論ê假設。）

擔工一路行一路汗流，苦楚無tè講。路--ni̍h in boeh án-chóaⁿ排解無聊鬱卒ê心情，kan-taⁿ ē-tàng談說厝內父母、bó͘-kiáⁿ、兄弟，koh來談論男女情愛 ê ta̍p-ta̍p滴滴。做1-khùn都也來到Ka-ló庄，hioh-khùn ta̍k-ê來食飯，故鄉話屎暫時斷，換來議論Ka-ló庄。楓á坑米粉有出名，寶藏寺是kài靈聖，Bâ-lô溪水冷ki-ki koh chhoah流，等一下boeh過tio̍h細jī，liâu過Bâ-lô溪to̍h ē到草屯，草屯koh行無jōa遠，to̍h是埔里庄。

Ka-ló庄ah Ka-ló庄，十講八講mā是阮Ka-ló庄，kám bē嫌臭酸，「無話講Ka-ló。」Nā無án-ne êng話來練仙，長ló-ló ê時間to̍h無thang消遣。

### 【註解】

|詞|解說|
|頂koân|『上面』。|
|Ka-ló|茄荖，頂Ka-ló屬南投縣，下Ka-ló屬彰化縣。|
|來，去，雙chōa thàn|『去回兩趟都可賺錢』。|
|Ùi|『從』。|
|算ē-hô|『很划算』。|
|苦楚無tè講|『痛苦無處訴說』。|
|Ē-tàng|『可以』。|
|Chái起|『早上』。|
|Bó͘-kiáⁿ|『妻兒』。|
|Ta̍p-ta̍p滴滴|『瑣碎的點點滴滴』。|
|做1-khùn都也來到|『一口氣都已經來到』。|
|楓á坑|Png-á kheⁿ。|
|Kài|『非常』。|
|Bâ-lô溪|Bâ-lô khe，貓羅溪。|
|Chhoah流|急流，水流siuⁿ急。|
|Liâu過|Liâu kòe。|
|十講八講mā是阮|『每次講都是講我們』。|
|Kám bē嫌臭酸|『難道不煩嗎』？|
|練仙|練仙講êng話。|
|長ló-ló|長時間。|
