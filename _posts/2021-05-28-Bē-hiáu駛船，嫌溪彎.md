---
chapter: 鹹酸甜第2冊
title: 088. Bē-hiáu駛船，嫌溪彎
author: Siau Lah-jih
date: 2021-05-28
category: chheh
show_chapter: 0
layout: post
toc: true
---

## 〈088〉
# Bē-hiáu駛船，嫌溪彎
> **Bē-hiáu sái-chûn, hiâm khe oan**

台灣ê溪á ē-sái-tit行船--ê m̄知有幾條？濁水溪、大肚溪、大安溪…，siuⁿ chhoah流，無可能；荖濃溪、秀姑巒溪是leh kò『橡皮筏』，無leh駛船；淡水河、愛河、福鹿溪…，五日節pê龍船lóng tio̍h koh清--過，nā無，是臭mi-mò͘；kan-taⁿ宜蘭ê冬山河經過整治了後，清koh súi，水路直lak-sak，來舉行kò船比賽bē-bái，boeh來比論「bē-hiáu駛船，嫌溪彎」，有khah無實在。

駛船是一項技術性kài koân ê運動，溪nā彎水koh chhoah流，m̄-nā pháiⁿ駛koh有péng船ê危險，技術好ê人suh-suh-kiò，ham-bān ê人to̍h叫苦連天。溪á ná ē chiah-nī彎，是boeh叫人án-chóaⁿ oat？「Bē-hiáu駛船，嫌溪彎」to̍h是有chit款怨嘆。

球場phah球mā kāng款。老張--ê ê運動神經有夠可憐，已經學boeh二、三冬，倒手球iáu bē-hiáu cha̍h，kiàn nā送伊倒手球，伊to̍h大細聲hoah，大細聲哀，m̄是球siuⁿ無毛，siuⁿ gâu跳，to̍h是我ê球poe tú好peⁿ新線，有夠pháiⁿ節。人笑伊「bē-hiáu駛船，嫌溪彎」，伊koh也ka-tī笑ka-tī：「Pháiⁿ勢--lah！做lín phah，ngâi bē siūⁿ氣--lah！」


### 【註解】

|詞|解說|
|Kò|『划』。|
|Pê|『划』。|
|水路直lak-sak|水路真直。|
|Kài koân|Chiâⁿ高。|
|Péng船|『翻船』。|
|Suh-suh-kiò|速度緊koh穩。|
|Cha̍h|『閘球』。|
|Pháiⁿ節|Pháiⁿ控制。|
|Ngâi|客話ê「我」。|

