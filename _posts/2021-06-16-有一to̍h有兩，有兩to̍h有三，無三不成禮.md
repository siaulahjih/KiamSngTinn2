---
chapter: 鹹酸甜第2冊
title: 附06. 有一to̍h有兩，有兩to̍h有三，無三不成禮
author: Siau Lah-jih
date: 2021-06-16
category: chheh
show_chapter: 0
layout: post
toc: true
---

## 〈附06〉
# 有一to̍h有兩，有兩to̍h有三，無三不成禮
> **Ū chi̍t to̍h ū nn̄g, ū nn̄g to̍h ū saⁿ, bô saⁿ put-sêng-lé**

台灣人真kāu禮數，對人表示好意lóng是一而再、再而三，1齣續1齣，hō͘人感覺人情世事確實chiâⁿ值得保惜。像講lim燒酒，你兄我弟，敬1杯bē準算，2杯無到額，3杯chiah beh lio̍h-lio̍h-á放你煞；所以酒ná thîn，話ná thi̍h講：「有一就有二，有二就有三，無三不成禮。」

這句俗話應用真闊，而且好pháiⁿ lóng用會著。比如講，愛po̍ah-kiáu ê人咒chōa i kan-taⁿ ī虎-lí-á niâ，bē sńg麻雀，lán就會笑i kiáu若po̍ah，有一就有二，有二就有三，無三不成禮。就算講i chéng頭á用菜刀kāi剁掉，擋無3工，kiáu蟲就koh ngiāu-ngiāu-soan，雙kha無意無意，自然就koh se̍h tùi kiáu間--去！

話牽返頭，今年lán台灣發生了1件歷史的ê大tāi-chì，就是第1個「台灣文學系」tī淡水工商學院正式成立，7--月就beh參加聯考招生。這項chiok有意義ê創舉，ǹg望會tàng發揮示範ê作用，hō͘台灣文學研究ê教育機關有一就有二，有二就有三，無三不成禮，好禮á來生thòaⁿ！


### 【註解】

|詞|解說|
|一而再|It-jî-chài。|
|Lio̍h-lio̍h-á|『稍微』。|
|Ná thîn，ná thi̍h|『邊斟酒邊聊天』。|
|Poa̍h-kiáu|『賭博』。|
|咒chōa|『詛咒發誓』。|
|Ī|『玩』。|
|虎-lí-á|棋子。|
|Bē sńg麻雀|『不會玩麻將』。|
|Chéng頭á|指頭á。|
|Kāi|Kā i，kā伊。|
|歷史的|歷史tek。|
|Ngia̍uh-ngia̍uh-soan|『蟲蠕動狀』。|
|創舉|Chhòng-kú|
|生thòaⁿ|Seⁿ-thòaⁿ。|
