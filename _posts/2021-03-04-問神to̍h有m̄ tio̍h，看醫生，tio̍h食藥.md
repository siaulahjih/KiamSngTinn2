---
chapter: 鹹酸甜第2冊
title: 004. 問神to̍h有m̄ tio̍h，看醫生，tio̍h食藥
author: Siau Lah-jih
date: 2021-03-04
category: chheh
show_chapter: 0
layout: post
toc: true
---

## 〈004〉
# 問神to̍h有m̄ tio̍h，看醫生，tio̍h食藥
> **Mn̄g sîn to̍h ū m̄-tio̍h, khòaⁿ i-seng, tio̍h chia̍h io̍h**

「問神to̍h有m̄ tio̍h，看醫生，tio̍h食藥。」道理真淺現，教你m̄-thang問神明，教你nā有身苦病疼，一定去hō͘醫生看，有病tio̍h-ài食藥á。

神，m̄管伊是天神，a̍h是人神，大自然ê造物者，咱ài敬畏，在生為人，功德圓滿，造福人類，mā是值得咱尊敬；nā是boeh問伊吉凶禍福，kui-khì問ka-tī做人有照步來--無？坐ho͘在，行得正，pháiⁿ tāi-chì mài做，內心常存慈悲，好事做得來，自然眾神保庇無敗害。人nā愚痴m̄ bat理，tín動tio̍h to̍h boeh問神問kah一支柄，ná ē chiah pháiⁿ命，ná ē bē順sī，是toh位走精，是toh位犯沖，當然--lò͘，1-ê童乩，1-ê桌頭，chia m̄ tú好，hia ài徙位，燒香有保庇，拆紙送hō͘伊去，紅包我收起，無細膩。

醫生boeh醫人，有病io̍h食藥，siáⁿ人都知影；知影是知影，卻是有人m̄ bat假bat，ka-tī boeh做醫生，nā有病疼，便藥á食食--leh to̍h bē疼，kám有實在？人醫學院讀七冬是leh chhòng siáⁿ-mih，醫學是萬底深坑，講來講去Siau Lah-jih mā m̄ bat jōa chē道理，總--是「問神to̍h有m̄ tio̍h，看醫生，tio̍h食藥。」To̍h無錯--lah！

### 【註解】

|詞|解說|
|To̍h有m̄ tio̍h|『就有不對的地方』。|
|淺現|『淺顯』。|
|咱：Lán|『我們』。|
|Kui-khì|『乾脆』。|
|Ka-tī|『自己』。|
|坐ho͘在|『坐得正』。|
|Mài|M̄ ài ê合音，『不要』。|
|M̄ bat理|『不懂道理』。|
|Tín動tio̍h|『動到』。|
|問kah一支柄|『打破沙鍋問到底』。|
|走精|『失去準頭』，有問題。|
|Hia|『那裡』。|
|Tú好|『正好』。|
|拆紙送hō͘伊去|燒紙錢hō͘作亂ê鬼魂。|
|無細膩|無客氣。|
|Chhòng|『做』。|
|Siáⁿ|『什麼』。|
|萬底深坑|『很深奧』。|
|Jōa|『多麼』。|