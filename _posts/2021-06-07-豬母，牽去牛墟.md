---
chapter: 鹹酸甜第2冊
title: 097. 豬母，牽去牛墟
author: Siau Lah-jih
date: 2021-06-07
category: chheh
show_chapter: 0
layout: post
toc: true
---

## 〈097〉
# 豬母，牽去牛墟
> **Ti-bó, khan-khì gû-hi**

許：「百六！」

陳：「百六？Ká sio̍k？你boeh孝孤--leh！三á六tiâu-tiâu，chi̍t kho͘銀都bē減--得！」

江：「陳--ê！你leh講siáⁿ？Ná ē聽lóng無？」

許：「Ŏa！陳--ê！「豬母，牽去牛墟」--á，你kiat m̄ tio̍h--去-á-lah！是leh講我ê血壓最近chhèng到百六，chit款金門高粱酒我m̄敢lim！」

陳：「有夠têng-tâⁿ to-tio̍h，kioh-sī講金門高粱ná有thang chiah sio̍k，kan-taⁿ顧燒酒，soah無斟酌lín teh講話，失禮！失禮！Pháiⁿ勢！Pháiⁿ勢！」

這是一陣朋友聚會食飯lim酒ê對話，m̄是臭耳聾gâu彎話，是一時失注意，無用心chiah來「豬母，牽去牛墟」kiat m̄ tio̍h--去。

Siáⁿ-mih是牛墟？這是農業社會買賣牛隻ê市集，éng-kòe阮Chhân-tiong-ng東pêng ê厝邊Pó-táu，to̍h有一場牛墟，tī市郊ê空地。Kiàn nā集會ê時（大約每禮拜chi̍t-pái），賣牛買牛ê作sit人，牛販á，賣牛車配件--ê，賣麵食--ê，sì-siù-á--ê，gín-á物--ê，lóng chiâu到，鬧熱滾滾。Siāng精彩--ê to̍h是駕牛拖車，試牛力，看牛齒toàn牛齡，當然jú gâu拖車，拖jú重--ê，jú少年ê牛káng jú有價siàu。牛販á是chit方面ê先覺，內行氣--ê，in是hō͘人尊重--ê，買牛賣牛是in ê飯碗，in是khan-kâu-á，mā是公道人。可惜chit種牛墟ê交易場所，已經tòe時代消失--去-á，chhun--落-來-ê只有懷念。

總講--一-句，牛墟是牛隻賣買ê所在，豬母牽去hia boeh chhòng siáⁿ-mih？當然是kiat m̄ tio̍h--去-á！


### 【註解】

|詞|解說|
|Ká sio̍k？|Ná有chiah-nī便宜？|
|孝孤|孝孤魂野鬼，食ê粗魯話。|
|三á六tiâu-tiâu|360 kho͘，chi̍t-su̍t-á都m̄減價。|
|Kiat m̄ tio̍h--去|『弄錯了』。|
|Chhèng到百六|『昇高到160』。|
|Pó-táu|北斗。|
|麵食|Mī-chia̍h，『吃的』。|
|Toàn|斷。『判斷』。|
|Chiâu到|齊到，lóng總到。|
|牛káng|Gû-káng，公牛。|
|內行氣|Lāi-hâng-khùi。|
|Khan-kâu-á|『掮客』，紹介人。|
|飯碗|食飯ê óa靠。|
|Chhun--落-來|『剩下的』。|
