---
chapter: 鹹酸甜第2冊
title: 附40. 好頭好面臭kha-chhng
author: Siau Lah-jih
date: 2021-07-20
category: chheh
show_chapter: 0
layout: post
toc: true
---

## 〈附40〉
# 好頭好面臭kha-chhng
> **Hó thâu hó bīn chhàu kha-chhng**

「你有看著今á日ê電視--無？某某人又koh tī hia o͘-pe̍h chòaⁿ，kā《認識台灣》這種教科書講gah無1塊tio̍h，表面諍i是leh追求歷史ê「真」，1枝專leh hap台灣ê大嘴，ka̍p-ka̍p叫，thi̍h bē煞，iáu講i上愛台灣--neh！」

「人是針對冊--nih無寫著bē少台灣歷史事件kap有1 kóa錯誤ê所在leh質疑，án-ni kám bē-sái？」

「當然會sái--no͘！人hiah-ê編冊ê學者mā有the̍h出種種合情合理ê說明，i都lóng聽bē入耳，唯一ê目的kan-taⁿ是beh擋hō͘ lán ê gín-á mài對今年9--月開始認識台灣而已--lah！」

「人i講i m̄是無leh愛台灣，不而過koh khah愛China niā-niā。」

「都tio̍h--m̄，i是leh愛中華人民共和國--lah！」

「M̄-thang án-ni講，人i強調『China』是中華民國--neh!」

「Siáu話，國際上ta̍k個mā知影中華民國早就tńg去蘇州賣30幾冬ê鴨蛋--a，chit-má iáu leh China China，根本就是m̄願承認lán現此時kan-taⁿ有1個台灣niâ，所以對凡若牽涉著台灣ê tāi-chì，尤其是提昇台灣國際地位ê機會，就chhōe空chhōe縫kā你tia̍p，tia̍p hō͘你bē喘氣，tia̍p hō͘你lōng家散宅i上歡喜。」

！！「I講--ê，kám真正1點á道理都lóng無？人i mā tī大學教過冊，koh是現任ê立法委員，頭大面四方，嘴闊真財王--neh！」

「這種kha-siàu看現現--leh-lah，kah若無1點á原汁ê台灣心以上，koh khah án-chóaⁿ講mā是好頭好面臭kha-chhng--lah！」


### 【註解】

|詞|解說|
|O͘-pe̍h chòaⁿ|胡言亂語。|
|無1塊tio̍h|『一無是處』|
|諍|Chìⁿ。|
|Hap|『吃』。|
|Thi̍h bē煞|講bē了|
|都tio̍h--m̄|『就是啊』。|
|Tia̍p|『凌虐教訓』。|
|That|踢。|
|Lōng家散宅|『妻離子散』。|