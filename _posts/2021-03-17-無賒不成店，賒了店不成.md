---
chapter: 鹹酸甜第2冊
title: 017. 無賒不成店，賒了店不成
author: Siau Lah-jih
date: 2021-03-17
category: chheh
show_chapter: 0
layout: post
toc: true
---

## 〈017〉
# 無賒不成店，賒了店不成
> **Bô sia put sêng tiàm, sia liáu tiàm put sêng**

隔壁kám-á店做ê seng-lí是大盤，出入貨色真chē，頂手kiàn nā落貨to̍h是一車koh一車，周老闆chiah割hō͘庄kha店á賣，ta̍k工chhiàⁿ工人送貨，無êng chhih-chhih，seng-lí真gâu做，thàn bē少錢。

「頭家--a！Seng-lí bē-bái--hoⁿh！看lín ta̍k工lóng chiah無êng。」

「A̍h有khah choa̍h，景氣bái，chiâⁿ pháiⁿ做--leh！」

「Kám有影？Lín seng-lí人lóng mā án-ne講，ē haiⁿ chiah有醫。」

「無kā你騙--lah，時機一下bái，庄kha店á kāu賒欠，自然店頭家結siàu to̍h無hiah A-sá-lih，歸尾soah來欠siàu，賒tio̍h阮。」

「無賒不成店，這是做seng-lí ê道理，ná tio̍h掛意。」

「無賒不成店，賒了店不成，nā周轉不靈to̍h hiau-hēng--a。」

「無可能ê tāi-chì，chit-mái ê人lóng mā現金買賣，lín做大盤割貨ê seng-lí，無現金mā有支票，ná有可能用賒--ê。」

「無現金hō͘伊ān，siāng無隔tńg月to̍h ē清siàu，siāng害to̍h是開支票，一開m̄是半年to̍h是三、四個月，頂手一下落貨，siāng koân ān是一個月ê票，你ka想看māi，是m̄是比用賒--ê koh khah慘。」

「自古以來，kám-á店本chiâⁿ to̍h『無賒不成店，賒了店不成。』He是leh講sńg笑，ná tio̍h掛心。」
「都án-ne--m̄，bóng講bóng笑，bóng消遣，無mā做tio̍h khah輕鬆。」

### 【註解】

|詞|解說|
|Kám-á店|『雜貨店』。|
|Chhiàⁿ工人|『雇工人』。|
|Seng-lí bē-bái--hoⁿh|『生意不錯吧』。|
|A̍h有khah choa̍h|『哪有屁用』。|
|Haiⁿ|『哼聲』。|
|一下bái|Chi̍t-ē bái，『一難做』。|
|Kāu賒欠|賒欠siuⁿ chē。|
|欠siàu|khiàm-siàu。|
|Hiau-hēng--a|『糟糕了』。|
|Ān|限，寬限。|
|Hō͘伊ān|『讓他寬限幾天』。|
|都án-ne--m̄|『就是這樣嘛』。|
|本chiâⁿ|本成，『本來』。|

