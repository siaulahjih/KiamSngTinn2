---
chapter: 鹹酸甜第2冊
title: 附13. 有嘴講別人，無嘴講ka-kī
author: Siau Lah-jih
date: 2021-06-23
category: chheh
show_chapter: 0
layout: post
toc: true
---

## 〈附13〉
# 有嘴講別人，無嘴講ka-kī
> **Ū chhùi kóng pa̍t-lâng, bô chhùi kóng ka-kī**

1樣米，飼百樣人。百百款ê人算來算去，卻是kan-taⁿ分做2種人：1種真kò͘謙，chiâⁿ尊重別人，kap人chih接，tú著意見相tōng-tu̍t ê都合，tiāⁿ-tiāⁿ是m̄是，罵ka-tī，先摸心肝想講ka-tī無tiāⁿ-tio̍h iáu有siáⁿ-mih無妥當ê所在。

另外1種，看別人永遠無目地，1日到晚，目chiu青gìn-gìn，專相別人ê粒á疕，講著人ê長短，比閻羅王算帳koh khak龜毛；ah若提起ka-tī，he就chhèng gah giōng-beh lia̍h bē tiâu，bē輸會步罡踏斗吐劍光，聖gah真正會咬糕á kāng款，連1點á缺點都無！所以老輩ê人tiāⁿ-tiāⁿ提醒lán，叫lán m̄-thang「有嘴講別人，無嘴講ka-tī」chiah好。

（這句話有tang時á án-ne講：「有êng講別人，無êng講ka-tī。」總--是，lóng是leh勸人ài加減á自我反省--lah。）


### 【註解】

|詞|解說|
|Chih接|Chih-chiap，接觸交陪。|
|Tōng-tu̍t|衝突，差錯。|
|都合|To͘-ha̍p，時間、環境因素。|
|無目地|『看不上眼』。|
|目chiu青gìn-gìn|『眼睛瞪得好大』。|
|粒á疕|『瘡疤』。|
|龜毛|『不乾脆』。|
|聖kah真正會咬糕á|Chiâⁿ靈驗。|
