---
chapter: 鹹酸甜第2冊
title: 025. 做kah流汗，嫌kah流nōa
author: Siau Lah-jih
date: 2021-03-25
category: chheh
show_chapter: 0
layout: post
toc: true
---

## 〈025〉
# 做kah流汗，嫌kah流nōa
> **Chò kah lâu-kōaⁿ, hiâm kah lâu nōa**

法務部長廖正豪做官做kah起siān，tī立法院公開講boeh辭thâu-lō͘；伊ka-tī講是boeh換1-ê環境niā-niā。Tāi-chì hiông-hiông來發生koh講kah目屎sì-lâm-sûi，soah引起行政院長ê相當關心，趕緊約見thang了解伊ê本意kah動機。
這是大新聞，ta̍k-ê開始ioh，媒體開始採訪。有ê ioh講是因為掃烏（道）siuⁿ hiông，tek-sit人引起--ê；有人講蕭院長 hām伊有情結；mā有人分析是因為選舉鬥爭ê關係。一人講一款，十嘴九kha-chhng，mā m̄知影siáⁿ人講--ê khah準。廖部長in bó͘講伊有委曲，心情真鬱卒；廖部長in a爹廖a伯講kah真感慨，政治人物ká-ná thàn食cha-bó͘，hō͘人mo͘h來tàn去，chi̍t-sut-á尊嚴都無。為tio̍h掃烏hō͘ in家庭bē安定，認真做，kāng款hō͘人嫌kah臭臊，真正有影「做kah流汗，嫌kah流nōa」，做kah這款官是boeh chhòng siáⁿ？Kui-khì教冊做善事khah快活。Mài做！Mài做！Tńg來厝--ni̍h to̍h好！（伊講boeh放炮á慶祝--leh！）

講mā有影，每項tāi-chì做--lòe，tiāⁿ-tio̍h有人o-ló有人嫌。廖a伯！你應該知影，lín kiáⁿ ê名聲是第一名，民意調查真正koân，做tāi-chì又koh有夠力，咱nā良心ē-tàng過，「做kah流汗，」歡喜to̍h好，koán-thāi伊hō͘人「嫌kah流nōa。」M̄-thang án-ne to̍h嫌pháiⁿ-sè，pháiⁿ-sè是在人想，重要是咱ài有主張，主張boeh為ta̍k-ê、boeh為台灣phah-piàⁿ。

「做kah流汗，嫌kah流nōa。」這句話tiāⁿ-tiāⁿ聽人講，事實證明，有人講--ê有影，有人講--ê無影，有人認真為社會奉獻流汗，無人知影。有人用心計較thàn sai-khia，mā leh hoah講hō͘人嫌kah流汗。愚gōng ê台灣人--à，你kám分別ē出toh一位講--ê是真正？

### 【註解】

|詞|解說|
|起siān|Khí-siān，『厭煩』。|
|Thâu-lō͘|『工作』。|
|Hiông-hiông|無意中突然。|
|目屎sì-lâm-sûi|『淚流滿面』。|
|Ioh|『猜』。|
|Hiông|『凶悍』。|
|Tek-sit人|得失人，『得罪人』。|
|Kha-chhng|『屁股』。|
|Ká-ná|Káⁿ-ná，『好像』。|
|Thàn食cha-bó͘|Thàn-chia̍h cha-bó͘，『妓女』。|
|Mo͘h來tàn去|『抱過來，丟過去』。|
|臭臊|Chhàu-chho，『腥味』。|
|流nōa|『流口水』。|
|做--lòe|做--落-去。|
|Ē-tàng|『可以』。|
|To̍h嫌pháiⁿ-sè|『就覺得不好意思』。|
|Thàn sai-khia|本來是『賺私房錢』，『這裡是指中飽私囊』。|
