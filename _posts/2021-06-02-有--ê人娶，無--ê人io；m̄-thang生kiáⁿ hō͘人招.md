---
chapter: 鹹酸甜第2冊
title: 092. 有--ê人娶，無--ê人io；m̄-thang生kiáⁿ hō͘人招
author: Siau Lah-jih
date: 2021-06-02
category: chheh
show_chapter: 0
layout: post
toc: true
---

## 〈092〉
# 有--ê人娶，無--ê人io；m̄-thang生kiáⁿ hō͘人招
> **Ū--ê lâng chhōa, bô--ê lâng io, m̄-thang seⁿ-kiáⁿ hō͘ lâng chio**

「Óe！人車頭邊hit-ê彭議員，cha-hng娶新婦你知--無？」

「Ná ē m̄知！人he m̄-chiah是leh娶bó͘，kan-taⁿ聘金to̍h 600萬，其他ê禮餅、siāⁿ底to̍h算是lân-san--ê。」

古早人tī-leh講：「有--ê人娶，無--ê人io，m̄-thang生kiáⁿ hō͘人招。」彭議員是有--ê ê人，娶新婦當然chhia-iāⁿ，派頭粗，禮數kāu，cha-hng ê筵席辦100桌，差chi̍t-sut-á to̍h piak，差chi̍t-sut-á to̍h落氣。

有--ê是用娶--ê，ah無--ê boeh án-chóaⁿ？古早人是用io--ê。Siáⁿ-mih是io--ê-leh？To̍h是kā人分chi̍t-ê細漢cha-bó͘ gín-á來飼，飼到伊大hàn，chiah hām ka-tī ê後生結房sak做堆，也m̄免聘金，也m̄免做餅，連辦桌請人客都省--起來，to̍h是一般人講ê「新婦仔」，華語講ê『童養媳』--lah！Chit款細漢io來做新婦ê風俗，自早真chē，mā有苦毒新婦á ê悲劇，mā有少年--ê細漢兄妹á稱呼慣勢，大hàn sak做堆ang-bó͘行，in soah bē慣勢，只好隨人嫁娶，當然圓滿結房幸福過日mā真chē。

無錢thang娶bó͘，koh無io「新婦仔」ê sàn-chhiah人boeh án-chóaⁿ？Kut-la̍t--ê嫁人做kiáⁿ婿，hō͘人招，免本錢娶chi̍t-ê bó͘，koh ē-tàng得tio̍h人ê財產，照講bē-bái chiah tio̍h，m̄-koh看了看，hō͘人招ê cha-po͘人，ē好命得tio̍h財產過日--ê真少，m̄是做kah giōng-boeh死，to̍h是手頭無伊ê份，做有，食無，經濟權由丈人丈姆，a̍h是牽手控制，姓別人ê姓，人ê宗親事koh hō͘你bē chhap--得。Hit種鬱卒無經驗--過無才調體會。M̄-chiah勸人「m̄-thang生kiáⁿ hō͘人招」。

「有--ê娶，無--ê io，m̄-thang生kiáⁿ hō͘人招」ê風俗已經真少，娶無bó͘ hām嫁bē出--去-ê，kap sàn-chhiah、經濟已經無關係，咱ka當做祖先ê生活kha-jiah來了解to̍h ē-sái--tit。

另外tī chia boeh來討論一下chit句俗語ê用字。Siau Lah-jih m̄是boeh批評siáⁿ人用字有好勢a̍h無好勢，kan-taⁿ boeh指出，台灣話ê語法hām北京語無siáⁿ kāng，尤其輕聲nā用無好勢，koh每句話lóng boeh用漢字來寫，寫ê人認為真好勢，看ê人kiám-chhái ē出chhê。親像chit句俗語nā寫做「有人娶，無人搖，不通生子乎人招」，是m̄是ē hō͘人看花--去？


### 【註解】

|詞|解說|
|車頭邊|『車站旁』。|
|Cha-hng娶新婦|『昨天娶媳婦』。|
|人he m̄-chiah是leh娶bó͘|『人家這才像在娶太太』。|
|Lân-san--ê|『零星的』。|
|有--ê|有錢ê人，好gia̍h人，m̄是有ê人（『有的人』）。|
|分|Pun，收養（養女）。|
|Kah ka-tī ê後生|『跟自己的親生子』。|
|Hō͘人招|Hō͘人招做kiáⁿ婿，『入贅』。|
|差chi̍t-sut-á to̍h piak|差一點á to̍h爆滿。|
|結房sak做堆|『圓房送做堆』。|
|童養媳|Tông-ióng-sek。|
|新婦á|養女，hām新婦無kāng意思。|
|Ang-bó͘行|變做ang-bó͘。|
|Kut-la̍t--ê|『勤勞的』。|
|看了看|Khòaⁿ-liáu-khòaⁿ，『看多了』。|
|做kah giōng-boeh死|『做得要死』。|
|手頭無i ê份|無家庭主權。|
|Bē chhap--得|『不能插手』。|
|出chhê|出差錯。|
|「有人娶，無人搖，不通生子乎人招。」|這是ùi報紙頂抄--落-來-ê。|
