---
chapter: 鹹酸甜第2冊
title: 附49. 好好鱉，thâi gah屎流
author: Siau Lah-jih
date: 2021-07-29
category: chheh
show_chapter: 0
layout: post
toc: true
---

## 〈附49〉
# 好好鱉，thâi gah屎流
> **Hó-hó pih, thâi kah sái lâu**

鱉，就是「甲魚」，肉thèng好做上等ê料理，血生lim chiâⁿ補，膽mā chiok珍貴，聽講kap蛇膽kāng款，有明目ê「藥」效。

雖bóng鱉好食好用，beh thâi khiok是無簡單，m̄-thang想講kap thâi魚thâi雞kāng款，刀á sa--起-來就beh o͘-pe̍h chām，lām-sám liô，che內底需要工夫，ài知影要領，若無，肉liô bē好勢，血承bē周至m̄打緊，kiám-chhái顛倒會kā腸á肚內ê屎幼á hut gah chōaⁿ-chōaⁿ--出-來，有影是「好好鱉，thâi gah屎流」！

就是án-ni，lán對做tāi-chì方法bái、技術差，理念又koh ló͘ ê人，就會用這句話來kā khoe。親像這kái草山修憲，原本千載難逢，是台灣民主體制脫胎換骨ê關鍵，無疑悟戽斗--ê算盤tiak gah siuⁿ無款，為著接班人好tńg-tó，soah poaⁿ出有la̍k權無監督ê戲齣，宋phàn--ê m̄甘願坐冷宮，1日到暗，m̄是tiuⁿ就是哭，柱á-kha地方角頭烏道勢力大chhia拚，kā修憲ê意義、方向bú gah歪哥chhī-chhoa̍h，不成體統，實在會sái講是已經「好好鱉，thâi gah屎流」--lo͘！


### 【註解】

|詞|解說|
|生lim chiâⁿ補|『生飲很補』。|
|Khiok是|卻是。|
|Chām|斬。|
|承|Sîn，由下接物件。|
|Hut gah chōaⁿ-chōaⁿ--出-來|『弄得濺出來』。|
|又koh ló͘|Iū-koh ló͘，又koh ham-bān。|
|Kā khoe|『取笑他』。|
|關鍵|Koan-kiān。|
|Tiak|Tiak算盤，『撥算盤』。|
|好tńg-tó|『有利轉圜餘地』。|
|La̍k權|掌權。|
|歪哥chhī-chhoa̍h|『亂七八糟』。|