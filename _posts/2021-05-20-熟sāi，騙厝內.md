---
chapter: 鹹酸甜第2冊
title: 080. 熟sāi，騙厝內
author: Siau Lah-jih
date: 2021-05-20
category: chheh
show_chapter: 0
layout: post
toc: true
---

## 〈080〉
# 熟sāi，騙厝內
> **Se̍k-sāi, phiàn chhù-lāi**

買賣算分，相請無論，這是做人ê分寸；買賣呼價，歡喜甘願，boeh買boeh賣，價siàu siuⁿ koân siuⁿ kē，lóng免加話；不二價有khah無人情味，khah無買賣ê氣氛，mā m̄知影是真不二價a̍h是假不二價；童叟無欺是生理人ê詭計；為tio̍h boeh thàn錢，想空想縫，奸商奸商to̍h是án-ne hō͘人嫌。

Thâi頭生理有人做，了錢生理無人做，做生理總--是boeh thàn錢。Lia̍h二成、thàn五分，ài看siáⁿ-mih生理來議論，風險大當然ài thàn khah chē，薄利自然多銷，加賣chi̍t-kóa貨。

「熟sāi，騙厝內」ê 生理人，siāng hō͘人chheh，10年前Siau Lah-jih tn̄g tio̍h chi̍t-ê。

球形ê日光燈tú chiūⁿ市，國際牌--ê賣真貴，朋友店頭買一粒，算便宜，450 kho͘ to̍h OK，點了真kah意。想講四百五，真燒lo̍h，換去別間問看價siàu án-chóaⁿ，不二價無lo-so，350 kho͘ to̍h好。The̍h tńg去厝內比看māi，平平kāng款ê標號，四百五，減三百五，一差差得100 kho͘，人koh iáu boeh thàn--leh！「熟sāi，騙厝內」，講是熟sāi人，利純boeh lia̍h一半以上，實在夭壽敢。

為tio̍h騙chit kái，10年來，講tio̍h生理m̄敢hām伊牽礙。「熟sāi，騙厝內」siāng好是mài，無khah長--lah。



### 【註解】

|詞|解說|
|厝內|Ka-tī，熟sāi人。|
|童叟無欺|Tông só͘ bô-khi。|
|Thâi頭|『砍頭』。|
|Tn̄g tio̍h|『碰到』。|
|Tú chiūⁿ市|『剛上市』。|
|點了|使用（點燈）了後。|
|燒lo̍h|Sio-lo̍h，『熱絡』，『花錢花得心疼』。|
|夭壽敢|Iáu-siū káⁿ，『太過分了』。|
|牽礙|Khan-gāi，交陪，交易。|
