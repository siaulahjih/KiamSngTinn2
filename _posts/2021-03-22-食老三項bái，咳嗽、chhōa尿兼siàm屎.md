---
chapter: 鹹酸甜第2冊
title: 022. 食老三項bái，咳嗽、chhōa尿兼siàm屎
author: Siau Lah-jih
date: 2021-03-22
category: chheh
show_chapter: 0
layout: post
toc: true
---

## 〈022〉
# 食老三項bái，咳嗽、chhōa尿兼siàm屎
> **Chia̍h lāu saⁿ hāng bái, ka-sàu, chhōa-jiō kiam siàm-sái**

Siáⁿ-mih是老？頭毛嘴鬚白、皮jiâu-jiâu肉lóm-lóm、kha手hūn-tūn khū-khū chùn、gia̍h拐á行路tháiⁿ-tháiⁿ hoa̍h、kha-chiah-phiaⁿ khiau-ku頭tòm垂、烏ta瘦兼he-ku喘、老人斑成老人pān、哀哀cha̍p-cha̍p、怨嘆ka-tī mā怨嘆別人。

Án-ne有夠額--無？Nā無夠，koh chàn 1串「食老三項bái，咳嗽、chhōa尿兼siàm屎。」實在kan-taⁿ驚to̍h害。老人嗽，久年嗽，嗽kah bē食飯，嗽kah倒bē tiâu眠床；chhōa尿是正常，人gín-á是soān過溪，咱是滴tio̍h鞋，boeh驚pháiⁿ-sè mā無法tō͘，這是自然ê糊塗，m̄是thiau-ì-kò͘，原諒阮老歲á；siàm屎to̍h khah pháiⁿ紡，厝內有人tàu-saⁿ-kāng，出外to̍h麻煩，nā koh tì-tio̍h老人癡呆症，實在to̍h真hiau-hēng，有bó͘-kiáⁿ kā你洗tn̄g siāng ka-chài，nā無，湠屎連boeh án-chóaⁿ來過最後ê人生？

食老to̍h póe/pō͘無土豆，食老實在無ta-ôa？無ta-ôa又koh是boeh án-chóaⁿ？無人脫ē過，boeh án-chóaⁿ行過chit-ê老人階段，值得咱思考。咱做ē到--ê是注意飲食，適當運動，chhōe醫生，做體檢，先預防chiah是正經。不幸tāi-chì nā發生，只好聽天由命，上帝！A-men！Iah是阿彌陀佛！人生無常，只有不執著，ka-tī修行。

「食老三項bái，咳嗽、chhōa尿兼siàm 屎。」勸ta̍k-ê mài想hiah chē，做khang-khòe khah要緊，用無私ê心，奉獻ê情，為社會加減做1-kóa好tāi-chì，你nā發心--落-去，to̍h ē發現時間寶貝無夠用，ná有時間thang煩惱食老ê苦楚neh。

### 【註解】

|詞|解說|
|Bái|無súi，無好。|
|Chhōa尿|『尿床』。|
|Siàm|『滲出』。|
|肉lóm-lóm|Bah無結實。|
|Hūn-tūn|無敏捷。|
|Khū-khū chùn|『不停顫抖』。|
|Gia̍h枴á|『拄著枴杖』。|
|Tháiⁿ-tháiⁿ hoa̍h|慢行兼細步。|
|Kha-chiah-phiaⁿ|『背部』。|
|Khiau-ku|『駝背』。|
|頭tòm垂|『頭垂下，沒精神』。|
|He-ku喘|『氣喘』。|
|Pān|『樣子』。|
|成老人pān|像老人ê形態。|
|哀哀cha̍p-cha̍p|『嘀咕不停嘆氣』。|
|Chàn 1串|『增加一串』。|
|倒bē tiâu眠床|『不能久臥床上』。|
|Pháiⁿ-sè|『不好意思』。|
|Thiau-ì-kò͘|故意。|
|Pháiⁿ紡|Pháiⁿ-pháng，pháiⁿ處理，pháiⁿ應付，pháiⁿ做。|
|Kā你|『跟你』。|
|洗tn̄g|Sé-tn̄g。|
|湠屎連|Thòaⁿ-sái-liân，滲屎連連，可憐tāi。|
|聽天由命|Thèng-thian-iû-bēng。|
|A-men|『阿們』。|
|不執著|Put chip-tio̍k。|
|Mài想hiah chē|『不要想那麼多』。|
