---
chapter: 鹹酸甜第2冊
title: 026. 樹頭khiā ho͘在，m̄驚樹尾做風颱
author: Siau Lah-jih
date: 2021-03-26
category: chheh
show_chapter: 0
layout: post
toc: true
---

## 〈026〉
# 樹頭khiā ho͘在，m̄驚樹尾做風颱
> **Chhiū thâu khiā ho͘ chāi, m̄ kiaⁿ chhiū bóe chò hong-thai**

上樑無正下樑歪，頂司無好樣，部屬自然ē看樣；你nā無 chiàu-khí-kang，我to̍h chhìn-chhìn chhái-chhái來lām-sám；boeh溜ta̍k-ê來溜，主管都無要緊，我1-ê小職員是leh驚怎樣。

做頭人，做領袖，做主管，做學校長，領導ê能力真要緊。你ka看，親像王永慶董事長，做tāi-chì lóng照步來，seng-lí做hiah大，mā是無hiau-pai，m̄-nā無hiau-pai，連in ka-tī ê kiáⁿ boeh升級，mā tio̍h一步一步á來。每年in公司ê運動會，lóng ē看tio̍h伊，一馬當先chhōa公司ê員工走5,000，nā m̄是醫生kā伊提醒，相信明年伊猶原走tāi-seng。

莫怪伊ê公司m̄驚人競爭，「樹頭khiā ho͘在，m̄驚樹尾做風颱。」Kan-taⁿ看tio̍h員工ê phah-piàⁿ犧牲，to̍h ē-tàng相信in ê事業一定一工一工chhèng，台塑集團ê名聲，siáⁿ人m̄知是老牌老字號，信用可靠koh正經。「樹頭khiā ho͘在，m̄驚樹尾做風颱。」王永慶三字ê名聲，ta̍k-ê都尊敬。

### 【註解】

|詞|解說|
|Khiā ho͘在|『站得穩』。|
|風颱|Hong-thai，『颱風』。|
|頂司|長官。|
|Lām-sám|無照步來，無規矩，chhìn-chhái，o͘-pe̍h來。|
|你ka看|『你看看』。|
|Hiau-pai|驕傲。|
|Chhōa|『帶著』。|
|走tāi-seng|『跑在前面』。|
|Chhèng|Chhiāng-chhiāng滾，發達。|
|台塑集團|Tâi-sok chi̍p-thoân。|
|老牌老字號|Láu-pâi láu-jī-hō。|