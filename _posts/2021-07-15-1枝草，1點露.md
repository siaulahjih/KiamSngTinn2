---
chapter: 鹹酸甜第2冊
title: 附35. 1枝草，1點露
author: Siau Lah-jih
date: 2021-07-15
category: chheh
show_chapter: 0
layout: post
toc: true
---

## 〈附35〉
# 1枝草，1點露
> **Chi̍t ki chháu, chi̍t tiám lō͘**

Tng-tong你心狂火to̍h

Tng-tong你垂頭喪氣

Tng-tong 走頭無路ê時chūn

請你mài koh kiu tiàm空口內

行--出-來！

半暝天色sió-khóa-á khah黯淡

月niû m̄知bih去toh位chhàng

1 sì-kòe無khòaiⁿ半個人

天kha下有影獨獨你上慘

有路無厝永遠bē輕鬆！

越1個身

天色忽然來變換

舉頭雲開月出

àⁿ頭siáⁿ-mih物件光影影

啊，1枝草，1點露

每1滴露水lóng有月niû leh照顧！

1點á ǹg望

1 su̍t-á糊塗

1條á性命ê新路！


### 【註解】

|詞|解說|
|To̍h|『著火』。|
|月niû|月娘，『月亮』。|
|Chhàng|藏。|
|Àⁿ|俯。|
|光影影|『閃閃發光』。|
|1點露|Chi̍t-tiám-lō͘。|
