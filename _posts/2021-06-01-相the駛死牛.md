---
chapter: 鹹酸甜第2冊
title: 091. 相the駛死牛
author: Siau Lah-jih
date: 2021-06-01
category: chheh
show_chapter: 0
layout: post
toc: true
---

## 〈091〉
# 相the駛死牛
> **Sio-the sái sí gû**

阮堂--ê，蕭主任是某一間學校ê總務主任。總務to̍h是lóng總霧sà-sà；m̄知是伊tiâu-ti̍t kó͘-ì，a̍h是ham-bān hoa̍t-lo̍h tāi-chì，學校內ê大細項khang-khòe，lóng tio̍h伊hoah聲chiah有人boeh行。親像運動埕草á siuⁿ長，張--ê講我負責剪樹á，草á siuⁿ長m̄是我ê部份，老黃--ê講hit-chūn也無叫我做chit-chân khang-khòe，是án-chóaⁿ一定tio̍h輪tio̍h我做？實在有影「相the駛死牛」，尾--á猶原tio̍h總務phah算，老黃--ê你去做，算加班費hō͘--你。

長官無能，sī大無才調，講話無準算，chhìn-chhìn-chhái-chhái，部下nā gâu計較，sī細nā bē-hiáu想，自然「相the駛死牛」，萬項tāi-chì lóng是主管、sī大ê份。莫怪阮蕭主任怨嘆chiah-nī深。

蕭主任！Ná ē「相the駛死牛」--leh？相the無人boeh駛田，牛m̄是êng-sian-sian？Ná ē駛死牛？Chit句俗語有問題--ō͘？

無m̄ tio̍h，bē têng-tâⁿ，父母放落財產ta̍k-ê有份，m̄-koh牛kan-taⁿ一隻，五兄弟公家一隻牛，駛田相爭boeh，牽牛去食草無人有êng工，chit隻牛無駛死--去mā bē-sái。

「相the駛死牛」是人ê弱點，自私自利，pān-tōaⁿ m̄做逃性命，chit款人生觀無khah贏。陳雷唱--ê『吃虧就是佔便宜』，應該有影。


### 【註解】

|詞|解說|
|Sio-the|『互相推卸』。|
|阮堂--ê|Kāng姓，同宗。|
|Boeh行|Boeh去做。|
|無才調|無才能。|
