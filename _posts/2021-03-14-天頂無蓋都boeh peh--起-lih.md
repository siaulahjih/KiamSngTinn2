---
chapter: 鹹酸甜第2冊
title: 014. 天頂無蓋都boeh peh--起-lih
author: Siau Lah-jih
date: 2021-03-14
category: chheh
show_chapter: 0
layout: post
toc: true
---

## 〈014〉
# 天頂無蓋都boeh peh--起-lih
> **Thiⁿ-téng bô kòa to boeh peh--khí-lih**

有人án-ne講，教kiáⁿ親像放風吹，外國人是放--leh、giú--leh，放到有1-ê koân度，to̍h愈放愈koân，m̄驚伊斷線無回頭，因為伊有才tiāu飛hiah koân，已經m̄免koh hō͘人操心；台灣人to̍h無kāng款，chim-mih放chim-mih擋，放到有1-ê koân度，to̍h m̄敢繼續放，kan-taⁿ驚去斷線，驚gín-á無照伊希望，to̍h無chhái chhiâⁿ kiáⁿ ê一遍心chiâⁿ。Tēⁿ，驚死，放，驚飛，to̍h是這款心情。

Kiám-chhái是這種心理leh作怪，做人父母--ê，kiàn nā看tio̍h gín-á peh koân peh kē，to̍h罵講gín-á hiah-nī chiān-kut，「天頂無蓋都boeh peh--起-lih！」害tio̍h gín-á天真活潑ê本性，自細漢to̍h ka限制tiâu-tiâu，大hàn boeh ná有變竅--leh？西洋人to̍h無kāng款，in khah注重隨性發展，放hō͘ gín-á自由發揮，nā m̄是做pháiⁿ，安全問題父母會顧ho͘好勢，m̄-chiah外國gín-á lóng加真活潑，敢講話koh敢冒險。

Chit-mái請ta̍k-ê phah開TV看māi，chūn報運動ê hit台，越野腳踏車、機車peh chiūⁿ山kiā，高空彈跳ùi天頂poa̍h--落-來，飛行si̍t、拖曳傘、lak-kah-sáng、tī空中leh倒頭栽，滑板ê特技表演車poa̍h péng……等等，nā hō͘老一輩--ê看--起來，一定講chiah-ê少年人食飽êng-êng，連「天頂無蓋都boeh peh--起-lih！」實在hiau-hēng。

「天頂無蓋都boeh peh--起-lih！」是人對ka-tī ê一種挑戰，除了趣味mā是鼓勵咱ài有奮鬥ê人生，愛冒險、愛刺激ê少年朋友，nā boeh做這款運動，請lín tio̍h事前做好安全ê準備，m̄-thang chhóng-chhóng-pōng-pōng to̍h boeh表演，chiah bē有危險發生。


### 【註解】

|詞|解說|
|Peh--起-lih|Peh--khit-li̍h，『爬上去』。|
|Lih|話尾詞。|
|放風吹|『放風箏』。|
|放--leh、giú--leh|『邊放邊拉住』。|
|Koân度|『高度』。|
|有才tiāu|有辦法。|
|Chim-mih放chim-mih擋|『邊放邊煞住』。|
|Chhiâⁿ kiáⁿ|栽培kiáⁿ。|
|Tēⁿ|『用力抓住』。|
|Kē|『低』。|
|Hiah-nī|『那麼得』。|
|Chiān-kut|無時間愛sńg。|
|變竅|Piàn-khiàu，隨機應變ê能力，『善於應變』。|
|Chūn|『旋轉』。|
|越野|Oa̍t-iá。|
|Peh chiūⁿ|『爬上』。|
|高空彈跳|Ko-khong tōaⁿ跳。|
|Si̍t|『翅膀』。|
|拖曳傘|Thoa-ī-sòaⁿ。|
|Lak-kah-sáng|降落傘。|
|滑板|Ku̍t-pán。|
|Hiau-hēng|可憐不幸，怨嘆無可奈何ê pháiⁿ tāi-chì。|
|Chhóng-chhóng-pōng-pōng|衝衝碰碰，『匆忙』。|
