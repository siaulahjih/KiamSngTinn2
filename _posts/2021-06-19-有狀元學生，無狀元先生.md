---
chapter: 鹹酸甜第2冊
title: 附09. 有狀元學生，無狀元先生
author: Siau Lah-jih
date: 2021-06-19
category: chheh
show_chapter: 0
layout: post
toc: true
---

## 〈附09〉
# 有狀元學生，無狀元先生
> **Ū chiōng-goân ha̍k-seng, bô chiōng-goân sian-siⁿ**

這句俗語lán tiāⁿ-tiāⁿ有聽人leh提起，特別是hit個做先--ê，凡若tú著學生á ê sī大人chhōa gín-á大包細包登門說謝，講先生gâu教、gâu補，應付考試ê ke-si頭á 5花10色，全全lóng是chiok有效ê祕訣兼phiat步，所以in後生cha-bó͘-kiáⁿ m̄-chiah有才tiāu考tiâu好學校。

這chūn，做先--ê就會目chiu笑gah sa-bui sa-bui，手一直搖，嘴一直講：無--lah，nah有影--lah，是lín gâu生--lah！I頭腦chán，gâu變竅，又koh認真liū，chiah考會tiâu--ê-lah，你無聽古早人講--simh？「有狀元學生，無狀元先生」--neh！

所以--a，這句話做先--ê ka-tī講，無要緊，he是kò͘謙ê好品行，m̄-koh你千萬m̄-thang當面對人做先生--ê án-ni講neh，che，bē輸leh kâng khoe-sóe--lio͘h！

講著狀元，lán就想起éng-kòe看戲ê時chūn，hit個「10年寒窗」無暝無日leh苦讀ê「小生」，tiāⁿ-tiāⁿ hoah 1個是，上京赴考，就kâng考1個狀元tńg--來，有影真正poaⁿ戲siáu，看戲khong都tio̍h，nah有chiah-nī好空ê tāi-chì？Lán chhìn-chhái用頭毛想，chit-má beh考研究所，ta̍k個mā知影tio̍h先高中考會tiâu，續--落，去大學koh讀會起，án-ni m̄-chiah有資格考研究所。清朝年代，台灣ê讀冊人tòe時行，開始kap人參加科舉ê考試，mā是kāng款，無hit-lō 1下考，就leh考狀元--ê-lah。

論這個科舉，講--起-來話頭長，頭起先，i ài先參加「童子試」，3年考2遍，koh tio̍h過3關：「縣試」「府試」「院試」lóng通過--ê叫做「進學」，也就是lán通常所講ê「秀才」；續--落-來你m̄-thang想講chiah-ê秀才1日食飽êng-êng，lóng tī-leh lia̍h虱母相咬；in tio̍h入去「府學」、「縣學」chiah-ê官立ê學校讀冊neh，而且就學中間ê大細考試若無及格，就免siàu想beh參加第二階段ê科舉--a。

第二階段叫做「鄉試」，3年1考，hit個考了及格ê秀才kap其他有資格ê人就包袱á款款--leh，坐船橫渡烏水溝，去福建應考，tio̍h等--ê叫做「舉人」，第一名呼做「解元」，有清一代，台灣人得著這種功名--ê，lóng總有251人，厝--nih大埕lóng mā豎旗竿á，chiâⁿ hiau-pai，有ê現此時都iáu看會著遺跡--neh。

最後上kôan ê科舉就是「會試」，oan-na 3年1比；hit個時chūn，清帝國各省ê舉人chiah真真正正tī-leh 上京赴考--lah。考及格--ê叫做「進士」，其中頭1名--ê，就是人人欣羨gah giōng-beh流嘴nōa ê狀元--lah，你講是不是稀罕teh-teh？Nah有kha̍p bē著就會中狀元--leh？Hit當chūn，台灣人總--a共--a，mā-chiah 出過29名進士niâ，前到taⁿ，都iáu m̄-bat中過半隻狀元--哩！

話講倒tńg--來，éng-kòe hit個教冊先á，坦白講，tú-tú-á就是kiàn考都考bē著舉人ê秀才--lah，m̄-kuh，lán kám敢講，i tng leh教ê學生gín-á，將來絕對bē出1、2個á「狀元」--leh？Che，就是這句俗語ê源頭--lah。


### 【註解】

|詞|解說|
|先生|Sian-siⁿ，sin-seⁿ，老師。|
|做先--ê|Chò-sian--ê，做師父、老師--ê。|
|Ke-si|『工具』。|
|笑kah sa-bui ba-bui|『笑瞇瞇』。|
|Kò͘謙|Kò͘-khiam，謙虛。|
|Tiāⁿ-tiāⁿ hoah 1個是|『常常一下子』。|
|續--落|Sòa--lo̍h，『接下來』。|
|Tòe時行|『跟人流行』。|
|官立|國立。|
|烏水溝|台灣海峽。|
|Tio̍h等--ê|Tio̍h-téng--ê，入選有等位。|
|Oan-na|Oân-ná，oan-ná，『仍然』，『還是』。|
|總--a共--a|總共。|
|前到taⁿ|前到今，『從前到現在』。|
