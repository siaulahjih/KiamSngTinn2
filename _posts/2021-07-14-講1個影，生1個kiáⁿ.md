---
chapter: 鹹酸甜第2冊
title: 附34. 講1個影，生1個kiáⁿ
author: Siau Lah-jih
date: 2021-07-14
category: chheh
show_chapter: 0
layout: post
toc: true
---

## 〈附34〉
# 講1個影，生1個kiáⁿ
> **Kóng chi̍t-ê iáⁿ, seⁿ chi̍t-ê kiáⁿ**

有1款人，胎--nih帶--來就是愛探聽人ê êng-á tāi，你若無細膩起1個頭，i就chhōe空chhōe縫kā你khiû，kā你iah，了後，一傳二，二傳三，無影無跡ê tāi-chì，風聲pòng影o͘-pe̍h tàu，tàu gah無輸1枝柄--leh，害你歸尾giōng-beh bē收山！

交著這種「講1個影，生1個kiáⁿ」ê朋友，有影chiâⁿ了然，m̄-koh lán mā m̄-thang tek-sit--i；會勸--得，lán好禮á 加減kā苦勸，講án-ni kiám-chhái會惹是非，有tang時á hōan-sè會害死人免用刀，bē-sái得sńg笑；bē勸--得，lán就細膩無蝕本，mài kap i行siuⁿ óa，ah若無講--2-句-a bē 用--得ê時，lán就kap i phah lā涼：1聲m̄知，萬項無tāi！



### 【註解】

|詞|解說|
|胎--nih|The--nih。|
|Iah|挖。|
|Phah lā涼|講sńg笑，sńg笑。|
