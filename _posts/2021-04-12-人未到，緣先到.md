---
chapter: 鹹酸甜第2冊
title: 042. 人未到，緣先到
author: Siau Lah-jih
date: 2021-04-12
category: chheh
show_chapter: 0
layout: post
toc: true
---

## 〈042〉
# 人未到，緣先到
> **Lâng bōe kàu, iân seng kàu**

Siau Lah-jih是ham-bān人，m̄-koh真gâu做hm̂人。「人未到，緣先到」，這句hm̂人話已經講過kúi-nā遍。Siau Lah-jih做成ê好姻緣lóng總有八對，對對ang-bó͘，和好恩愛，家庭幸福，sī細lóng真gâu讀冊，boeh娶bó͘ ê少年家，boeh嫁ang ê cha-bó͘ gín-á姊，lín ê戀愛姻緣nā是已經成熟，想boeh結婚欠chi̍t-ê hm̂人kā lín tàu-saⁿ-kāng，chhōe Siau Lah-jih絕對無問題，hm̂人禮免jōa chē，隨lín包to̍h好勢。

講tio̍h做hm̂人，其實m̄免gâu講話，只要ē記得學一句「人未到，緣先到」ê好話，包領你ê hm̂人khang-khòe，to̍h做kah chiâⁿ好勢。姻緣天註定，有緣分chiah ē得做ang-bó͘，súi bó͘娶入門，lóng mā ǹg望ē得tio̍h父母hām厝內ê兄嫂細叔小姑ê疼惜，hām一家大細lóng ē做夥--得，án-ne新烘爐新茶kó͘ chiah ē得tio̍h幸福。Boeh án-chóaⁿ chiah ē得人疼，雖bóng m̄免像khah早án-ne òaⁿ-òaⁿ去睏早早起，總--是mā bē-sái得hō͘ sī大人掛慮東掛慮西，事事項項lóng tio̍h chiàu-khí-kang來，厝內ê大細項tāi-chì to̍h ài ē-hiáu排解。

Siáⁿ-mih是「人未到，緣先到」，為tio̍h結婚好頭彩，新娘iáu未落轎（轎車）進前，hm̂人婆（公）--á ài踏頭前，手the̍h緣（鉛）錢hō͘新郎in tau ê人摸，「人未到，緣先到」tī嘴--ni̍h一直唸，講án-ne ē hō͘新娘有人緣，實在真有人情味，真有意思。

### 【註解】

|詞|解說|
|Cha-bó͘ gín-á姊|對姑娘á ê尊稱。|
|Ǹg望|『希望』。|
|Ē做夥--得|『合得來』。|
|新烘爐新茶kó͘|新ê火爐，新ê茶鈷，比喻新結婚ê ang-bó͘，熱phut-phut。|
|緣錢|用鉛做ê銅錢á，緣、鉛kāng音。|
