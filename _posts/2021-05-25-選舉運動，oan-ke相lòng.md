---
chapter: 鹹酸甜第2冊
title: 085. 選舉運動，oan-ke相lòng
author: Siau Lah-jih
date: 2021-05-25
category: chheh
show_chapter: 0
layout: post
toc: true
---

## 〈085〉
# 選舉運動，oan-ke相lòng
> **Soán-kí ūn-tōng, oan-ke sio-lòng**

是人ài錢財，a̍h是人ài權利？是為tio̍h面子，為tio̍h輸人m̄輸陣，chit pái選舉chiah ē ta̍k-ê piàⁿ kah chiah無細jī，無客氣，結果是好是bái，ta̍k-ê心內知知。

選舉後ê隔tńg-chái，報紙thián開：兄弟piàⁿ生死，kan-taⁿ為tio̍h選舉；ang-bó͘ phah對台，感情受傷害；西螺傳暴力，三人受傷；中埔候選人ê kiáⁿ hō͘人phah kah東倒西歪……。賄選o͘-se mài講，暴力事件jú來jú hiông狂，暴力ê對手jú來jú親近，ē害--lah！！！里長選舉，lóng是厝邊隔壁，lóng是ka-tī人，平常時á to̍h是好厝邊，敦親睦鄰，守望相助，是政府在來推sak鼓勵ê tāi-chì，今á日kan-taⁿ為tio̍h一場庄內頭人ê選舉，soah來oan-ke lô-chè，kàn-tōng-soān，相phah soah尾。「選舉運動，oan-ke相lòng」，chit款選舉，siāng好tio̍h禁止，國民ê民主涵養無夠，政府ê公權力無夠力，jú選是jú惡化，民主ê路是jú倒退lu。

選舉hit日ê e-po͘ 3點gōa，車駛--leh，庄kha廟口、店á頭bóng se̍h bóng看，選舉競爭ê所在，lóng ē看tio̍h一陣人，二蕊目chiu金金看，看tùi投票ê所在，看tùi投票ê人，tùi toh去ùi toh來。看in ê目chiu hiông kài-kài，親像驚人無照步來，我驚你，你驚我，互相bē信任，互相相監視，有chi̍t-su̍t-á差錯têng-tâⁿ，oan-ke相phah ùi chia來。『短兵相接』ê齣頭nā是tī庄--裡演，實在m̄是好tāi。

Ǹg望選舉過後，ta̍k-ê ē了解，先小人後君子ê胸懷。好bī-sī，ta̍k-ê lóng是好厝邊，人情留一線，日後好相看。想當初，你boeh選舉，mā是為tio̍h服務里民，taⁿ選無tiâu，無要緊，nā是有心，kāng款ē-tàng用其他方式，奉獻你ê才能，kám m̄是？


### 【註解】

|詞|解說|
|相lòng|Oan-ke相phah。|
|隔tńg-chái|『隔天早上』。|
|Thián開|『展開』。|
|Hiông狂|Hiông-kông。|
|Ē害--lah|『這樣會糟糕的』。|
|敦親睦鄰，守望相助|Tun-chhin bo̍k-lîn，siú-bāng sio-chō͘。|
|頭人|領袖人物。|
|Kàn-tōng-soān|Chhoh-kàn-kiāu，罵人ê pháiⁿ聽話。|
|相phah soah尾|Sio-phah soah-bóe，『以打架結束』。|
|Se̍h|『轉圈子』。|
|Hiông kài-kài|『目不轉睛，不懷好意』。|
|Ùi chia來|『從這裡發生』。|
