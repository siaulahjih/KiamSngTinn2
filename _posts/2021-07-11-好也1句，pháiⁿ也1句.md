---
chapter: 鹹酸甜第2冊
title: 附31. 好也1句，pháiⁿ也1句
author: Siau Lah-jih
date: 2021-07-11
category: chheh
show_chapter: 0
layout: post
toc: true
---

## 〈附31〉
# 好也1句，pháiⁿ也1句
> **Hó iā chi̍t kù, pháiⁿ iā chi̍t kù**

Lán人講話，實在無細膩bē-sái--得，因為話1下出嘴，3尖6角，無意中tiāⁿ-tiāⁿ會去tek-sit著人，所以古早人kā lán交帶，飯會用得chhìn-chhái食，話bē-sái o͘-pe̍h講。

特別是朋友弟兄做夥，基本的ài互相鼓勵，互相tàu kha 手，mài 1下開嘴就ná破雞chhéng--leh，kāu話屎koh兼落下頦，m̄管三七二十一，連對方面色開始leh loah--落-來-a，ah koh m̄知死，ah koh tī hia豬頭皮sa leh直直chòaⁿ；lán ài知，人有tang時á真軟chiáⁿ，話若tèng i聽，1世人kā 你感心，反倒tńg--來，話若逆耳，kui世人kap你結冤仇！

M̄-chiah俗語án-ni講：好也1句，pháiⁿ也1句，千萬m̄-thang 1時失覺察，無意中話來講têng-tâⁿ--去。


### 【註解】

|詞|解說|
|雞chhéng|Ke-chhéng，趕雞ê竹叉á。|
|落下頦|Làu-ē-hâi，『下巴脫臼』，愛講話ê意思。|
|Loah--落-來|變面ê意思。|
|Chòaⁿ|Chìⁿ，『炸』。|
|Tèng聽|中聽。|
|逆耳|Ke̍h-hīⁿ。|
|失覺察|Sit-kak-chhah。|
