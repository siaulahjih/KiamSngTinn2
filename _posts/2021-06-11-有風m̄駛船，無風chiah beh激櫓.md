---
chapter: 鹹酸甜第2冊
title: 附01. 有風m̄駛船，無風chiah beh激櫓
author: Siau Lah-jih
date: 2021-06-11
category: chheh
show_chapter: 0
layout: post
toc: true
---

## 〈附01〉
# 有風m̄駛船，無風chiah beh激櫓
> **Ū hong m̄ sái-chûn, bô hong chiah beh kek-ló͘**

Éng-kòe tī海--nih來往，m̄管是載貨或是載人客，lóng mā靠帆船。帆船beh駛會緊，會順sī，就ài靠風勢。人講順風好駛船，南風1下吹，上北ê船就起碇；北風1下哮，落南ê船就駛leh走；輕可liú-lia̍h加真趁有食！

M̄-koh人真pháiⁿ講，有tang時á神經線ká無ân，好空--ê到m̄知，良機錯失chiah beh拚，tāi-chì當然sian bú mā bú bē贏，實在chiâⁿ phah損人ê物。這種勢面就親像俗語講--ê：「有風m̄駛船，無風chiah beh激櫓！」你想看māi--leh，船hiah大隻，無風，專靠櫓來kò，beh nah kò會tín動？是m̄是真正有夠ló͘--ê？
。

### 【註解】

|詞|解說|
|激櫓|激ló͘，『搖櫓』。|
|上北|Chiūⁿ pak。|
|輕可liú-lia̍h|Khang-khòe輕鬆，行動方便。|
|Ká|絞。|
|Ân|『緊』。|
|Bú|『處理』。|
|Phah損|Phah-sńg，浪費損失。|
|有夠ló͘|有夠ham-bān飯桶。|
