---
chapter: 鹹酸甜第2冊
title: 012. 大kho͘把，好看頭
author: Siau Lah-jih
date: 2021-03-12
category: chheh
show_chapter: 0
layout: post
toc: true
---

## 〈012〉
# 大kho͘把，好看頭
> **Tōa-kho͘-pe̍h, hó khòaⁿ thâu**

一間舊厝ka-tī無leh tòa，稅1-ê羅漢kha-á leh khiā家，chit-ê少年人真kó͘-ì，可惜將近40 iáu無bó͘無猴，ka-tī thàn錢ka-tī煮食。Cha-po͘人to̍h是cha-po͘人，也bē-hiáu整理內底，據在伊厝內lah-sap生蜘蛛絲。最近搬徙位無koh稅，chiah發覺這間厝無koh整理piàⁿ掃一遍bē-sái--tit。

朋友紹介2-ê清潔工人，漢草bē-bái，生做大欉koh sì-chiàⁿ，in講m̄-nā ē-hiáu piàⁿ掃、洗土kha，mā ē-hiáu拆厝頂、油漆、抹壁，chit-mái工人chiâⁿ pháiⁿ chhiàⁿ，kui-khì hō͘ in二人總ba̍uh。

做一工了後，問講三樓鎮tè hiah-ê舊眠床、舊家私，kám tio̍h piàⁿ掉？

「當然ài--lò͘！」

「也無貨車，boeh叫阮車去toh位hiat-ka̍k？」

……

「壁堵油漆好--à，thian-pông hiah koân，kám tio̍h漆？」

「當然ài--lò͘！無漆kám ē看--得？」

「也無梯，也無搭架，是boeh án-chóaⁿ漆？」

……

「Ŏa！」原來是大kho͘把，好看頭niâ，無兩步七也敢想boeh賺食，taⁿ，án-ne好--à-lah：「Lín做ē來--ê趕緊做做--leh，土kha koh掃掃--leh to̍h好，chhun--ê阮chiah ka-tī來收soah。」

人，nā m̄學一半步á thàn食ê工夫，允tio̍h khang-khòe thàn人bē倒，實在冤枉。看是1-chhāi chiah大chhāi，做tio̍h khang-khòe ná龜，莫怪ē hō͘人笑大kho͘呆。

### 【註解】

|詞|解說|
|大kho͘把|『身高馬大』。|
|好看頭|『好模樣，有看頭』。|
|無leh tòa|『沒有在住』。|
|稅|Sòe，租。|
|羅漢kha-á|羅漢腳á，獨身á。|
|Khiā家|『居家』。|
|Kó͘-ì|古意。|
|無bó͘無猴|無bó͘無kiáⁿ。|
|也|A̍h。|
|Bē-hiáu|『不會』。|
|整理內底|『整理屋內』。|
|據在伊|Kù-chāi i，『任其』。|
|Lah-sap|『骯髒』，m̄是『垃圾』，『垃圾』叫pùn埽。|
|搬徙位|搬厝。|
|漢草bē-bái|體格真好。|
|生做大欉koh sì-chiàⁿ|『長得人高馬大又端正』。|
|M̄-nā|『不但』。|
|土kha|『地』，『地上』。|
|Chiâⁿ pháiⁿ chhiàⁿ|『不容易雇』。|
|總ba̍uh|Chóng-ba̍uh，『全部包下來』。|
|鎮tè hiah-ê|『佔位置的那些』。|
|Piàⁿ掉|『清理丟掉』。|
|Hiat-ka̍k|『丟掉』。|
|天房hiah koân|『天花板那麼高』。|
|Kám ē|Ná ē，thài會，chóaⁿ會。|
|Ŏa！|『糟糕』！|
|賺食|Choán-chia̍h，m̄是thàn食。有投機ê意思。|
|Taⁿ|Chit-mái，如今。|
|做ē來--ê|『可以做得到的』。|
|Chhun--ê|『剩下的』。|
|收soah|收尾。|
|允tio̍h khang-khòe|『找到工作』。|
|趁人bē倒|無法tō͘完成工作趁人ê錢。|
|看是1-chhāi chiah大chhāi|『看起來是長得那麼高大，好像很有作為的樣子』。|
|Chhāi|Chhāi神。|
|Ná龜|像龜hiah-nī慢。|
