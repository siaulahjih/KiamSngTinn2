---
chapter: 鹹酸甜第2冊
title: 069. 澎湖cha-bó͘，台灣牛
author: Siau Lah-jih
date: 2021-05-09
category: chheh
show_chapter: 0
layout: post
toc: true
---

## 〈069〉
# 澎湖cha-bó͘，台灣牛
> **Phêⁿ-ô͘ cha-bó͘, Tâi-oân gû**

澎湖自早叫平湖；馬公，澎湖人叫Má-keng，伊ê典故án-chóaⁿ變化，小弟無研究，bē-hiáu講因由。

澎湖位置tī台灣海峽。Lóng總有64 ê小島。地質是玄武岩ê蝕餘平臺，地形平坦單純，無山mā無溪。東北風季節海風真大，種作lia̍h魚hām交通lóng受影響。主要農產品有番薯、土豆、高粱，漁產豐富。

自早澎湖人生活艱苦。有辦法--ê出外到台灣本島thàn食；tòa故鄉ê人，cha-po͘--ê出海lia̍h魚，討海ê生活，無暝無日，厝內ê khang-khòe hām田園ê sit-thâu，全部看cha-bó͘人來hoa̍t-lo̍h。也boeh洗衫款三頓，也boeh落田種作，所以澎湖cha-bó͘無giám-ngē bē-sái--tit。「澎湖cha-bó͘，台灣牛」，lóng是tio̍h piàⁿ kah有天無日頭。

澎湖列島lóng是小海島，日頭猛，海風sǹg-sǹg叫。澎湖cha-bó͘ boeh落田chìn前，tio̍h ài kha-kiáu手kiáu套tiâu-tiâu，連面都ài用包巾包kah mi-mi-mi，án-ne chiah bē去hō͘日頭曝烏--去。做澎湖cha-bó͘實在有影無價值，m̄-koh為tio̍h生活，為tio̍h家庭，in無怨無慼，認命甘願，hō͘人欽佩。

Chiâⁿ久無去澎湖thit-thô--á，m̄知chit-mái ê澎湖進步kah siáⁿ-mih khám-chām？澎湖cha-bó͘人是m̄是kah éng-kòe kāng款hiah-nī piàⁿ勢？應該bē像古早án-ne，做kah ná牛--leh。

### 【註解】

|詞|解說|
|玄武岩|Hiân-bú-giâm。|
|蝕餘平臺|Si̍t-û-pêng-tâi。|
|平坦|Pêⁿ-tháⁿ。|
|Sit-thâu|khang-khòe。|
|Giám-ngē|堅強khiàng kha。|
|日頭猛|日頭炎。|
|Kha-kiáu手kiáu|包kha包手ê布套。|
|套tiâu-tiâu|『套上不解開』。|
|Mi-mi-mi|『密不通風』。|
|Khám-chām|進度，階段。|
|Éng-kòe|『以前』。|
