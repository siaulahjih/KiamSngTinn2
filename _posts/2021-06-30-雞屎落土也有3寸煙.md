---
chapter: 鹹酸甜第2冊
title: 附20. 雞屎落土也有3寸煙
author: Siau Lah-jih
date: 2021-06-30
category: chheh
show_chapter: 0
layout: post
toc: true
---

## 〈附20〉
# 雞屎落土也有3寸煙
> **Ke-sái lo̍h-thô͘ iā ū saⁿ chhùn ian**

雞屎，雞屎膏，che，lóng是真thái-ko ê物件，ta̍k個人看i lóng無上眼，俗語內面mā是真gê-siâu ê款，無siáⁿ-mih好話，親像講「生雞卵--ê無，放雞屎--ê有」，是罵人m̄ tàu kha手--m̄打緊，koh kiàn做都是惹麻煩ê漏屎步。

「雞膏比豆腐」kap「辜顯榮比顏智，破尿壺比玉器」kāng款，天差地，bē比--得ê意思；「雞母屎，半o͘-pe̍h」是講人無siáⁿ-mih定見，主意隨時會變款，chham雞屎1半烏1半白相siâng。

M̄-koh「天生我材必有用」，lám-lám馬也有1步踢，雞屎做肥，無人會嫌。所以俗語mā有1句不止á正面ê講法，勉勵人tú著困tio̍k kap橫逆，ài堅持，m̄-thang 1時失志，hō͘人看soe-bái；另外，mā勸人mài chhìn-chhái看人無目地，輕視別人一無是處，這句就是：「雞屎落塗也有3寸煙」。


### 【註解】

|詞|解說|
|Thái-ko|Lah-sap鬼，痲瘋病叫做thài-ko病。|
|Gê-siâu|Gê目、giám-siâu，討厭。|
|顏智|『甘地』。|
|相siâng|Sio-siâng，『相像』。|
