---
chapter: 鹹酸甜第2冊
title: 附50. 好頭不如好尾
author: Siau Lah-jih
date: 2021-07-30
category: chheh
show_chapter: 0
layout: post
toc: true
---

## 〈附50〉
# 好頭不如好尾
> **Hó thâu put-jû hó bóe**

講著這句「好頭不如好尾」ê俗語，lán就想起，最近一直tī媒體所看--著-ê有關某1個kā佛法俗化ê暢銷作家，放sak kap i phah拚kui世人ê家後，另外kap人結婚ê討論，有ê譴責i講--ê 1套，做--ê 1套，言行不符，討債讀者ê金錢bē要緊，欺騙讀者ê感情khah大條；有ê khiā tī人性軟弱ê角度替這位年近知命ê作者講情，講作家mā是人，mā是會食會放，i m̄是聖人，m̄-thang siuⁿ kā i要求，而且清官難斷家務事，人beh離beh合，lán m̄是當事者，無權利去kâng phì-siùⁿ。有影是10嘴9 kha-chhng，1人講1款，是非曲直，真pháiⁿ斷定。

M̄-koh有1項bē-sái走閃ê事實是：「功成名就ê翁婿無願意kap破病ê牽手繼續tàu-tīn--a！」

無m̄ tio̍h，你會sái無顧念斯當時翁á-bó͘ 2人做夥走chông ê恩情，mā會sái無可奈何講，ah都chit-má牽--ê精神無正常，chiâⁿ pháiⁿ tàu-tīn--a，m̄-koh翁á-bó͘做夥，kám m̄是ài手牽手互相扶持，特別是身體精神無爽快ê時chūn？結婚ê時，kám m̄是互相lóng有約束：m̄管好gia̍h或sàn-chia̍h，m̄管勇健或病疼，我lóng beh kap你khiā相óa？一夜夫妻人都講百世恩，何況二、三十年ê恩情真正hoah煞就準煞？Lán ê社會kám真正已經行到看「義」ná塗屎ê地步？

Lán m̄-thang感覺che kap lán無tī-tāi，lán ài提醒世間人，這種「好頭無好尾」ê負心人，正正就是現代ê王魁負桂英、陳世美放sak秦香蓮！


### 【註解】

|詞|解說|
|媒體|Mûi-thé。|
|暢銷|Thiòng-siau。|
|放sak|放棄。|
|譴責|Khián-chek。|
|言行不符|Giân-hêng put-hû。|
|Bē要緊|無要緊。|
|會食會放|『可以吃喝拉屎』。|
|Phì-siùⁿ|諷刺批評。|
|牽--ê|牽手--ê。|
