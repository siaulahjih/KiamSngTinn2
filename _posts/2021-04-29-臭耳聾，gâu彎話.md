---
chapter: 鹹酸甜第2冊
title: 059. 臭耳聾，gâu彎話
author: Siau Lah-jih
date: 2021-04-29
category: chheh
show_chapter: 0
layout: post
toc: true
---

## 〈059〉
# 臭耳聾，gâu彎話
> **Chhàu-hīⁿ-lâng, gâu oan-ōe**

人講「chhìn糜giōng-boeh臭酸」，你kâng聽做「boeh嫁無嫁妝」。

人講「老師phah gín-á出tāi-chì」，你to̍h應講「kan-taⁿ háⁿ gín-á也bē-sái--tit」。

「臭耳聾，gâu彎話，」聽無咱to̍h mài kā人加應話，應了nā m̄-tio̍h--去，soah hō͘ tāi-chì愈講愈花。

做人信用siāng要緊，tio̍h to̍h是tio̍h，m̄-tio̍h to̍h是m̄-tio̍h，千萬m̄-thang學「臭耳聾，gâu彎話」án-ne加講話，強詞奪理、彎彎khiau-khiau ê講話，有修養ê人聽--tio̍h ē起pháiⁿ-sè。

Siáⁿ-mih是臭耳聾？臭耳聾to̍h是『聾子』。古早人衛生無thang好，耳khang nā去感染tio̍h中耳炎，嚴重ē損害聽神經，醫無好to̍h ē變做臭耳聾。Chit-mái醫學khah發達，對耳khang ê保健kāng款tio̍h斟酌注意，m̄-thang chhìn-chhái ngiáu耳kang。耳á nā有問題，臭耳甕á，pū-lâng流湯，to̍h趕緊去chhōe醫生，徹底檢查醫治。特別是gín-á人，做人父母一時無細jī失注意，soah來hō͘ gín-á臭耳聾，影響一生ê幸福，雖bóng m̄是gâu彎話烏白講ê人，mā ē因為臭耳聾ê緣故，soah來gâu彎話，to̍h有影冤枉。

### 【註解】

|詞|解說|
|Chhìn糜|過頓ê ám糜。|
|Giōng-boeh臭酸|『快要酸掉』。|
|Kâng|Kā lâng ê合音。|
|Háⁿ|『嚇唬』。|
|彎話|Tńg話題。|
|Tio̍h to̍h是tio̍h|『對就是對』。|
|強詞奪理|Kiông-sû toa̍t-lí。|
|彎彎khiau-khiau|Oan-oan khiau-khiau。|
|中耳炎|Tiong-hīⁿ-iām。|
|聽神經|Thiaⁿ sîn-keng。|
|Ngiáu耳khang|『挖耳朵』。|
|臭耳甕á|Chhàu hīⁿ-àng-á。|
|Pū-lâng|『化膿』。|
