---
chapter: 鹹酸甜第2冊
title: 038. Peh山容易，落山難
author: Siau Lah-jih
date: 2021-04-08
category: chheh
show_chapter: 0
layout: post
toc: true
---

## 〈038〉
# Peh山容易，落山難
> **Peh-soaⁿ iông-ī, lo̍h-soaⁿ lân**

去惠蓀林場peh山，行chi̍t-chōa往水雞石ê路站，hō͘人ê感覺是「落崎khah緊，peh崎khah oh。」因為伊ê崎度無夠，chiah二、三十度niā-niā，mā無遠，都無1,000公尺--leh，對bat peh過大山ê人來講，實在是簡單事，kài成leh散步--leh。

Nā boeh講「Peh山容易，落山難」，to̍h ài來講peh高山ê經驗。Khah少年ê時chūn，bat kah人siáu peh山。有chi̍t-pái去peh日月潭後壁hit支山，叫做水社大山，peh山ê人講這是考驗peh山siāng好ê路線。Hit chái起6點ùi山kha出發，peh到主峰三角點已經是e-po͘時點gōa，山崎路頭koh遠，ta̍k-ê peh kah ē呼雞bē pûn火，iáu是the̍h出勇氣khàng kah siāng koân ê主峰chiah hioh-khùn。

食飯飽m̄敢chhiân，小眠--一-下隨koh起程。心內想講siāng pháiⁿ紡ê路站都已經過--ah，koh來lóng是落崎，一定chiâⁿ輕鬆。Siáng知愈行愈pháiⁿ行，45度ê山路崎挺挺，boeh用走--ê無妥當，用行--ê kha頭u khu̍h-khu̍h-tòng，tn̄g tio̍h崩khàm kui人koân，雙kha chiok pháiⁿ落地，雙手mā無tè giú，只好做狗爬。「Peh山容易，落山難」，chit-ê時chūn chiah知試鹹chiáⁿ，nā m̄是平常時有leh訓練，這chūn有影tio̍h叫a-niâ。

到底是「落崎khah緊，peh崎khah oh」，a̍h是「Peh山容易，落山難」？這 to̍h ài看山勢是án-chóaⁿ、個人ê根基深淺來判斷。

### 【註解】

|詞|解說|
|Peh山容易，落山難|『上山容易下山難』。|
|行chi̍t-chōa|『走一趟』。|
|Niā-niā|『而已』。|
|Kài成|『非常像』。|
|Siáu|『瘋狂於，熱衷於』。|
|E-po͘時點gōa|『下午一點多』。|
|Khàng|『控』，khàng粒á phí ê khàng，表示山pháiⁿ peh，ài用手爪tàu peh。|
|Siāng koân ê|『最高的』。|
|Chhiân|Iân-chhiân，拖時間。|
|Kha頭u|『膝蓋』。|
|Khu̍h-khu̍h-tòng|『不停的顫抖』。|
|崩khàm|Pang-khàm。|
|Kui人koân|Kah人平高。|
|Chiok pháiⁿ落地|『很難著地』。|
|無tè giú|『無處抓取』。|
|試鹹chiáⁿ|『嘗到酸甜苦辣的滋味』。|
|叫a-niâ|叫a娘，『叫我的媽呀』。|