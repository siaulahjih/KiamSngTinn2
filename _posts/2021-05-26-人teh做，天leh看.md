---
chapter: 鹹酸甜第2冊
title: 086. 人teh做，天leh看
author: Siau Lah-jih
date: 2021-05-26
category: chheh
show_chapter: 0
layout: post
toc: true
---

## 〈086〉
# 人teh做，天leh看
> **Lâng teh chò, thiⁿ leh khòaⁿ**

到底是「人teh做，天leh看」a̍h是「天teh做，人leh看」？「人teh做，人leh看」？

有人認真做tāi-chì，做kah giōng-boeh死，無人o-ló無要緊，koh hông嫌kah臭屎--ì，實在冤枉都tio̍h。「人teh做，天leh看」，問ka-tī對ē起良心to̍h好；有人做tāi-chì做無tùi hia去，人民ài--ê伊m̄做，對ka-tī有利--ê，ē升官a̍h是有thang thio--ê伊to̍h piàⁿ勢做，chiah來hō͘人kàn-kiāu hō͘人chhoh，伊mā hoah冤枉講「人teh做，天leh看」。

到底是人teh做，天leh看，a̍h是天leh做，咱ài想看māi：是án-chóaⁿ山ē崩？是án-chóaⁿ ē有土石流？是án-chóaⁿ nā落雨一定ē做大水？除了天災以外，to̍h是做官人無用心。Bē-sái開墾--ê據在人thún，官商交結包庇有嫌疑；無to̍h山林管理、土水設計有問題。boeh問天，kui-khì問ka-tī，「人teh做，天leh看」，結果食虧--ê mā是台灣人。

「人teh做，人leh看」，人民ê目chiu peh ho͘金，看咱ê政府官員leh做siáⁿ-mih？做--ê khang-khòe有事實--無？做--ê建設有頂真--無？有尊重咱ê民意--無？有照顧可憐ê你、我、伊--無？Ah a̍h是kan-taⁿ ē-hiáu做表面，講hit-lō有空無sún tāi-chì，a-má生kiáⁿ──講thiòng--ê niâ。

「人teh做，天leh看」是良心ê問題，boeh用chit句話騙人gōng-gōng-se̍h mā真好勢。「天teh做，人leh看」，天nā leh發脾氣，山崩地裂，人to̍h ài知影，逆天ê khang-khòe是sian m̄-thang。「人teh做，人leh看」，民主社會，國民是頭家，頭家ài ē-hiáu kā薪勞ê政府官員，監督好勢，伊leh做siáⁿ-mih？咱ài看，看ho͘真，m̄-thang冤枉--人，mā m̄-thang hō͘ in騙gōng人。



### 【註解】

|詞|解說|
|Giōng-boeh死|『快要死了』。|
|實在冤枉都tio̍h|實在有影冤枉。|
|做無tùi hia去|做m̄ tio̍h位去，m̄ tio̍h方向去。|
|有thang thio--ê|Ē-tàng歪哥--ê，ē趁錢--ê。|
|據在人thún|『任人濫墾』。|
|頂真|Téng-chin，『實事求是』。|
|有空無sún|有空無榫。|
|A-má生kiáⁿ──講thiòng|A公歡喜（暢）。|
|Sian m̄-thang|『千萬不可以』。|


