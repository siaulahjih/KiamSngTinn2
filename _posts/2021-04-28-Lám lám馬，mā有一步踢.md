---
chapter: 鹹酸甜第2冊
title: 058. Lám lám馬，mā有一步踢
author: Siau Lah-jih
date: 2021-04-28
category: chheh
show_chapter: 0
layout: post
toc: true
---

## 〈058〉
# Lám lám馬，mā有一步踢
> **Lám lám bé, mā ū chi̍t-pō͘ that**

Chi-ná ê聖賢孟子講過一句話：『得天下英才而教之，一樂也！』少年時代感覺講kah不止á有理。M̄-chiah自早看人教tio̍h好學生，ē-tàng考tio̍h明星學校，lóng感覺chiâⁿ欣羨。Nā tn̄g tio̍h ka-tī教ê學生，有hit-lō khiáu koh gâu讀冊--ê，mā感覺真hiau-pai sáng-sè。Khiáu學生教--起來輕鬆，koh有成就感，大碗滿kîⁿ，省本多利，名利雙收。莫怪ta̍k-ê相爭boeh教好班，boeh教資優班，siáⁿ人á boeh教牛á班？

這幾年來做人khah bat道理，觀念mā有真大ê改變，雖bóng ka-tī欠hit款耐性，mā欠hit款專業智識，m̄敢教hit款班級，m̄-koh心內實在chiâⁿ o-ló hit幾ê教啟智班ê老師。In ta̍k工tòe前tòe後，chhōa出chhōa入，為tio̍h hit幾ê智能khah欠缺ê學生，用盡心性boeh教hō͘ in ē-hiáu照顧ka-tī、ē-hiáu守規矩、ē-hiáu hām人交陪、ē-hiáu寫字…koh tio̍h費心顧in ê衛生安全。Ká-sú應用教育ê法度，to̍h有才調教in過tio̍h一般gín-á ê生活，chia-ê老師mā甘願去做，真正hō͘人欽佩。

頂個月，老師chhōa chia-ê學生去參加身心殘障國民自強運動大會，m̄成猴，tī啟智類國小組ê壘球比賽這項得tio̍h第一名。好消息傳--tńg-來，阮學校長歡喜ka̍h，sòa嘴講：「咱啟智班ê學生，ham-bān bóng ham-bān，m̄ koh「lám  lám馬，mā有一步踢」。」教育ê力量實在有功效，老師ê愛心koh khah hō͘人感心，chiâⁿ感謝咱啟智班ê幾位老師。

「Lám lám馬，mā有一步踢。」『天生我才必有用』，m̄-thang看niau--ê無點，雖bóng是khah ham-bān--tām-po̍h-á，mā是有我ê才調。一支草一點露，人kah人做夥，m̄-thang看人無起，mā m̄-thang看輕ka-tī。

### 【註解】

|詞|解說|
|Lám|身體衰弱，kāu soa-sap。|
|Khiáu|『聰明』。|
|Hiau-pai sáng-sè|驕傲，『志得意滿』。|
|Kîⁿ|『邊』。|
|滿kîⁿ|Boán-kîⁿ。|
|智識|『知識』。|
|啟智|Khé-tì。|
|Tòe|『跟隨』。|
|身心殘障|Sin-sim chân-chiòng。|
|M̄成猴|真gâu ê意思，m̄是罵人猴。|
|壘球|Lúi-kiû。|
|M̄-thang看niau--ê無點|『不要瞧不起人』。|
|有我ê才調|有我ê辦法。|