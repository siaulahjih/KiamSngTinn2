---
chapter: 鹹酸甜第2冊
title: 027. 老人gín-á性（老人成gín-á）
author: Siau Lah-jih
date: 2021-03-27
category: chheh
show_chapter: 0
layout: post
toc: true
---

## 〈027〉
# 老人gín-á性（老人成gín-á）
> **Lāu-lâng gín-á sèng (Lāu-lâng sêng gín-á)**

想起30年前阮a姑食老起hoán-hêng ê故事，to̍h一直對表兄ê孝心產生giâu疑，chit-mái想--起來，soah感覺對表兄ê誤會chiâⁿ bē過心。

故事是án-ne：

Su-tong-sî做兵tú好退伍，表兄好意boeh請--我，sūn-sòa紹介幾ê朋友hām我熟sāi。Tng-teh食飯lim燒酒，互相hap-sian o-ló紹介ê時，siáng知a姑tī隔壁房間大聲hoah哀，哀哀cha̍p-cha̍p，m̄知為tio̍h siáⁿ-mih tāi，hō͘ ta̍k-ê感覺真bē自在，soah hō͘人客kā咱關懷。表兄講：「Mài管--伊，阮a母是「老人gín-á性」，liâm-mi to̍h無tī-tāi，做咱食，免掛礙。」

老實講，當時氣tī心內，表兄mā是讀冊人，ná ē chiah不孝？咱是a母生，a母這chūn已經chiah年老，m̄ iú-hàu boeh等何時？自án-ne不孝ê表兄khǹg tiàm心肝內，khǹg到幾年前，chiah知這chân道理，是a姑「老人gín-á性」，m̄是表兄做人無正經。

8、9年前大兄中風，倒tī眠床頂，起頭精精，經過三年久，頭殼開始bē清，講tio̍h話不答不七，kāu khi-khiau koh kāu嫌疑。有時講kah目屎流，有時koh ē笑hai-hai，chiâⁿ反常無成khah早，真正pháiⁿ sū-hāu，害tio̍h kui家大細亂操操，boeh chhap也m̄是，m̄ chhap也m̄是。日子總--是ài過，kám ē tàng khang-khòe放--leh，一日到暗lóng leh sū-hāu--伊？不得已，只好像leh騙gín-á án-ne，有時用o-ló，有時用ān--ê，有時ka騙leh gōng-gōng se̍h，有時soah用命令，命令伊一定ài án-ne做！有影「老人gín-á性」，無命令伊m̄聽，用強迫伊soah歡歡喜喜koh正經。

「老人gín-á性」，做人sī細tio̍h認ho͘清，iú-hàu sī大人，盡心siāng要緊，nā是tn̄g tio̍h父母年老，記智退化，tāi-chì分bē清ê時chūn，án-chóaⁿ體貼iú-hàu，tio̍h看你ê變竅kah真情。Iú-hàu mā是你，不孝mā是你，別人是無thang議論。

### 【註解】

|詞|解說|
|成|Sêng，『像』。|
|Hoán-hêng|反常。|
|Giâu疑|懷疑。|
|Bē過心|『過意不去』。|
|Su-tong-sî|當年。|
|Sūn-sòa|Sēng-sòa，『順便』。|
|Siáng|Siâng，『誰』。|
|Siáng知|Siáⁿ-lâng知。|
|Mài管--伊|『不要理他』。|
|Liâm-mi|『一下子』。|
|無tī-tāi|無事，無牽連，『沒啥麼事情』。|
|免掛礙|Bián khòa-gāi，『不要放在心上』。|
|氣tī心內|『生氣在心裡』。|
|這chūn|『這一陣子』。|
|Khǹg tiàm|『放在』。|
|這chân|這層。|
|不答不七|Put-tap put-chhit。『不搭調』。|
|Khi-khiau|無滿意，怪來怪去。|
|Chhap|『插手』，『處理』。|
|Gōng-gōng se̍h|『暈頭轉向』。|
|記智|Kì-tì，『記憶力』。|
