---
chapter: 鹹酸甜第2冊
title: 010. 天頂天公，地下母舅公
author: Siau Lah-jih
date: 2021-03-10
category: chheh
show_chapter: 0
layout: post
toc: true
---

## 〈010〉
# 天頂天公，地下母舅公
> **Thiⁿ-téng thiⁿ-kong, tē-ē bó-kū kong**

一件hō͘人怨嘆ê tāi-chì，親兄弟為tio̍h財產起相cheⁿ，cheⁿ來cheⁿ去bē分明，boeh án-chóaⁿ--leh？Phah官司相告，kám thang hiah-nī無情？父母koh iáu tī--leh-neh！無，boeh án-chóaⁿ？無ta-ôa只好拜託老母請母舅來hoa̍t-lo̍h，tāi-chì chiah自án-ne hoah soah，無koh變大，「天頂天公，地下母舅公。」母舅ê權威實在有影好用。

天頂siāng大是天公，boeh敬天公tio̍h齋戒沐浴，清香四果，工夫--ê koh tio̍h排雙chàn桌，這是敬畏天敬畏大自然ê心意，值得o-ló。凡間siāng大--ê是母舅，母舅to̍h是老母in兄弟，外公ê後生，你kám敢對伊無尊敬？不孝父母bē-sái--tit，無尊重a舅mā是逆天理，你知--無？

Chit-mái ê人可能khah無注重chiah-ê道理。Nā是khah早，外甥、外甥女á boeh結婚，吊聯食桌母舅一定是大位；nā無，hō͘母舅無歡喜，包領你ē sit-khùi。敬老尊賢，tio̍h-ài尊重母舅，以後分財產a̍h是老母百歲年老，有tāi-chì tio̍h-ài靠母舅來排解。「死cha-po͘扛去tâi，死cha-bó͘等候外家來。」死cha-bó͘ to̍h是講死老母ê意思，老母nā過身，外家母舅nā m̄來弔喪，he喪家ê子弟to̍h pháiⁿ看--ah。


【註解】





### 【註解】

|詞|解說|
|Cheⁿ來cheⁿ去|『爭來爭去』。|
|Iáu|『尚』。|
|父母iáu tī--leh|『父母還健在』。|
|好用|『管用』。|
|Hoa̍t-lo̍h|發落，計劃進行。|
|齋戒沐浴|Chai-kài bo̍k-e̍k。|
|清香四果|Chheng-hiuⁿ sù-kó。|
|工夫--ê|照起工--ê，『慎重其事的』。|
|Chàn|層。|
|雙chàn桌|頂下桌，2張桌相疊，頂桌拜天公。|
|O-ló|『稱讚』。|
|你kám敢|Lí kám káⁿ？|
|Chiah-ê|『這些』。|
|Nā是khah早|『如果過去的時候』。|
|吊聯食桌|『掛喜幛吃喜酒』。|
|Nā無|『否則』。|
|Sit-khùi|落氣無面子。|
|Cha-po͘|男性，男人。|
|死cha-po͘扛去tâi|Cha-po͘人死了直接辦理喪事to̍h好。|
|死cha-bó͘等候外家來|Cha-bó͘人nā死去，to̍h ài後頭厝來奔喪，無疑問chiah ē-sái--tit出山。|
|He喪家ê子弟to̍h pháiⁿ看--ah|『那喪家的子女就不好處理了』。|
