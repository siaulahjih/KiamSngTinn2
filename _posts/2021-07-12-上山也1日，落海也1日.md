---
chapter: 鹹酸甜第2冊
title: 附32. 上山也1日，落海也1日
author: Siau Lah-jih
date: 2021-07-12
category: chheh
show_chapter: 0
layout: post
toc: true
---

## 〈附32〉
# 上山也1日，落海也1日
> **Chiūⁿ-soaⁿ iā chi̍t ji̍t, lo̍h-hái iā chi̍t ji̍t**

Tī lán chham人chih接來往ê時，tiāⁿ-tiāⁿ會tú著1 kóa漢文味khah重ê字句，用當然是會用--得，橫直台語原底就「文」、「言」chiâⁿ gâu透lām；你比如講，「既來之，則安之」這句，tī幾nā種都合lóng有leh用；親像人若問--你，你án-ni 1聲liâu--落-去，kám有妥當？你就kā應講，安--lah，既來之，則安之，無siáⁿ-mih thang煩惱--ê-lah！

另外，朋友交陪，lán好禮àn-nāi i加減tām-sám--1-下，有tang時á i有tāi-chì，想beh soan，lán mā會講「既來之，則安之」，食飽chiah走--lah！M̄-kuh，án-ni sorh，用是會用--得，氣口總--是有khah文--1-su̍t-á，若beh khah親切--leh，有kóa俗語會sái khioh起來用；像叫人安--lah，lán會用得講：時到時擔當，無米chiah煮番薯kho͘湯；beh留朋友弟兄sip--1-下，lán就講：上山也1日，落海也1日，無差he 1頓飯ê時間--lah！


### 【註解】

|詞|解說|
|透lām|Thàu-lām，透濫。|
|Liâu--落-去|『投入』。|
|Àn-nāi|招待。|
|Tām-sám|『品嘗』，『吃一些些』。|
|Án-ni sorh|[鹿港腔]án-ni說，án-ni講。|
|Soan|溜soan。|
|擔當|Tam-tng。|
|Sip|『啜飲』。|

