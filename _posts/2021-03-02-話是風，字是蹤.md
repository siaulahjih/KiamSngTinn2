---
chapter: 鹹酸甜第2冊
title: 002. 話是風，字是蹤
author: Siau Lah-jih
date: 2021-03-02
category: chheh
show_chapter: 0
layout: post
toc: true
---

## 〈002〉
# 話是風，字是蹤
> **Ōe sī hong, jī sī chong**
 
口業pháiⁿ修，lóng是因為kāu話koh興thi̍h，人雖bóng單生一支嘴，可惜嘴內有一塊三寸長、pō͘ bē爛ê嘴舌leh作怪。

古早人相信頭殼頂koân有神明，所以m̄敢做pháiⁿ，m̄敢烏白講話，驚死了後ē受抽嘴舌根ê酷刑；chit-mái，時代khah文明，社會民主，人人自由，boeh指責--人，干涉--人，賴--人，告--人，一切重證據，保證、合約、出席、領錢，m̄是簽名to̍h是tǹg印á，因為『恐口無憑』，無證無據，是無法tō͘ kah人計較--ê。

「話是風，字是蹤」，立據為證，書類tī chia，有你ê親筆簽名，koh有tǹg印á，boeh chèⁿ是無可能。話是風，講--過無影無蹤，你講有，我講無，相chèⁿ無chhái氣力，所以財產、買賣tio̍h ē記得chhōe代書寫字phah契約。

「話是風，字是蹤」，m̄-thang kioh-sī講--ê無證據，to̍h ē-sái烏白講，ài知影今á日傳播媒體ê厲害，錄音、錄影，你nā有講過，m̄驚你反悔講無影，話是風，經過錄音錄影，kāng款ē-sái-tit變做字是蹤，有講to̍h是有講。

「話是風，字是蹤」，講話、寫字m̄-thang膨風、m̄-thang烏白話烏白講，講話tio̍h細膩，gia̍h筆寫字mā ài負責任。
 
### 【註解】

|詞|解說|
|Kāu|『多』。|
|Koh|『又』。|
|Kāu話koh興thi̍h|『多嘴』。|
|雖bóng|雖然。|
|Pō͘|『嚼』。|
|頂koân|面頂，『上面』。|
|酷刑|Khok-hêng；過分。|
|Chit-mái|Chím-á，現在。|
|賴--人|Lōa--人，『誣賴』。|
|Tǹg印á|『蓋印章』。|
|無法tō͘|無法度，『沒辦法』。|
|Kah|『和』。|
|立據為證|Li̍p-kù ûi-chèng。|
|Tī|『在』。|
|Chia|『這裡』。|
|Chèⁿ|爭辯。|
|無chhái|『白費』。|
|無chhái氣力|『白費力氣』。|
|Kioh-sī|『以為』。|
|Ē-sái|『可以』。|
|Ài知影|『要知道』。|
|Kāng款|『一樣』。|
|細膩|Sè-jī，小心，客氣。|
|Gia̍h|『拿』，『舉』。|
|Mā|『也』。|
|Mā ài|『也要』。|
