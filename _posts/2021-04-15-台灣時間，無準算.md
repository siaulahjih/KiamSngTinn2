---
chapter: 鹹酸甜第2冊
title: 045. 台灣時間，無準算
author: Siau Lah-jih
date: 2021-04-15
category: chheh
show_chapter: 0
layout: post
toc: true
---

## 〈045〉
# 台灣時間，無準算
> **Tâi-oân sî-kan, bô-chún-sǹg**

「來去hông請--ò͘！」

「Kám tio̍h chiah早？」

「已經11點50分，這chūn來去tú好，時間訂tī中晝12點--neh！」

「我知！這chūn去siuⁿ早--lah！都無boeh去kâng排碗箸kong？」

每pái hông請食喜酒，nā是聽別人ê嘴，照時間慢半點鐘赴會，cha̍p-pái有káu-pái tú-á好勢好勢，m̄是放炮tú開始，to̍h是人客已經坐kah滿滿tīⁿ-tīⁿ。Nā是為tio̍h遲到驚pháiⁿ-sè，準時到位，cha̍p-kái有cha̍p-kái tī筵席中等kah起pháiⁿ-sè，hiah愛hō͘人請？Hiah m̄知影台灣人ê社會？「台灣時間，無準算，」lín做老師--ê to̍h是hiah-nī tiâu-ti̍t、kó͘-ì、ham-bān、tòe bē tio̍h社會。

準時，soah m̄ tio̍h--去！這是siáⁿ-mih社會？

台灣時間，台灣時間，自古以來to̍h是chit-ê（死人）款，sian改mā改bē pìⁿ。據在你án-chóaⁿ講tio̍h準時，到時猶原kā時間放bē記。都boeh進入已開發ê國家，科技chiah進步，經濟chiah-nī好，講是法治民主ê社會，án-chóaⁿ人民ē chiah-nī無講規矩？這kám是政府ài做ê khang-khòe，a̍h是民間風俗ê慣勢？Siāng好是m̄-thang chhap--伊，免得giâ-kê惹來人民ê反ke̍h。

「台灣時間，無準算，」失去國際水準，kiàn-siàu tāi chi̍t-chân。

### 【註解】

|詞|解說|
|無準算|講了無算是，『說了不算帳』。|
|Hông請|Hō͘人請。|
|Tú-á好勢好勢|『湊巧剛剛好』。|
|Tīⁿ|『滿』。|
|10 kái|『十次』。|
|筵席|Iân-se̍k。|
|Hiah愛|『那麼喜歡』。|
|Tòe bē tio̍h|『跟不上』。|
|Sian|『每次』，『無論如何』。|
|Pìⁿ|變。|
|慣勢|『習慣』。|
|M̄-thang chhap--伊|『別管他』。|
|反ke̍h|Hoán-ke̍h，反對，反抗。|
