---
chapter: 鹹酸甜第2冊
title: 030. 聽王祿á嘴，tńg--去大心氣
author: Siau Lah-jih
date: 2021-03-30
category: chheh
show_chapter: 0
layout: post
toc: true
---

## 〈030〉
# 聽王祿á嘴，tńg--去大心氣
> **Thiaⁿ Ông-lo̍k-á chhùi, tńg--khì tōa-sim-khùi**

王祿á嘴hām相命á嘴、sian--ê ê嘴lóng kāng款真gâu講話，真gâu kài，m̄信你ka聽看māi：「Bē hó ê ko͘-io̍h，kô͘ liáu lia̍p-á siau，lâng bô--khì！」

賣瓜--ê講瓜phang，賣花--講花紅，本chiâⁿ to̍h是真自然ê宣傳廣告，m̄-koh你ka看chit-mái ê各種廣告，siáⁿ-mih瘦身減肥、壯陽藥品…滿滿是，seng-lí人lia̍h tio̍h cha-bó͘人愛súi、cha-po͘人愛勇ê心理，in to̍h是有法度講kah嘴角全pho，講kah有影有跡、好處多多；你nā一時失注意，百票千票to̍h一張一張sô--出來。總--是ta̍k-ê互相甘願，chi̍t-ê boeh賣，chi̍t-ê願買，人也無kā你強迫，也無kā你lo-so，你nā是物件看無清楚，價siàu算無tú好，hō͘人貴--去，買tio̍h害á貨，了錢chi̍t-chân tāi，hō͘人騙gōng koh hō͘人笑sông，tio̍h有影「聽王祿á嘴，tńg--去大心氣」，氣leh kúi-nā工，鬱卒kúi-nā個月。

明明知影王祿á嘴hô͘-lùi-lùi，thài ē有人boeh中計，有人boeh ka買？Kiám-chhái是有人m̄ bat貨，a̍h是seng-lí人賣假貨，用褒獎tài威脅，用做手hām恐嚇，hō͘你閃bē開soah來頭lê-lê，隨在人chûi，隨在人賣。「聽王祿á嘴，tńg--去大心氣，」boeh知mā mài hiah好玄，帶來麻煩giâ-kê。

其實好玄iáu m̄是中計ê主要原因，貪小利hō͘人失了人ê純真，m̄-chiah愚愚gōng-gōng去hō͘人騙leh lōng-lōng se̍h。

### 【註解】

|詞|解說|
|王祿á|Ông-lo̍k-á，走江湖--ê。|
|大心氣|凝tī心內，『心悸』。|
|Gâu講話|『善於說話』。|
|Gâu kài|Gâu話仙。|
|Bē hó|Bē好，『不好』。|
|Phang|『香』。|
|法度|辦法。|
|Sô--出來|自動the̍h--出-來。|
|害á貨|Pháiⁿ貨色。|
|了錢chi̍t-chân tāi|『花了錢是一回事』。|
|Sông|無見識。|
|Kúi-nā個月|『好幾個月』。|
|M̄ bat|『不懂』，『不認識』。|
|頭lê-lê|『抬不起頭』。|
|做手|『動手腳，作假，掉包』。|
|好玄|Hò͘ⁿ-hiân，好奇心愛鬧熱ê個性。|
|Giâ-kê|找麻煩，『自找麻煩』。|
|Lōng-lōng se̍h|『團團轉』。|
