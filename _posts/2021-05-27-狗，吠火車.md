---
chapter: 鹹酸甜第2冊
title: 087. 狗，吠火車
author: Siau Lah-jih
date: 2021-05-27
category: chheh
show_chapter: 0
layout: post
toc: true
---

## 〈087〉
# 狗，吠火車
> **Káu, pūi hóe-chhia**

「狗吠火車」意思是無lō͘用，無khah-choa̍h。

火車boeh行行鐵枝，10點5分到嘉義，時間tio̍h準時，gōng狗吠伊是boeh nî，火車kám boeh聽你？

口湖鄉ê淹水，寸步難行koh了財產，民怒天怨，鄉長講in已經向政府建議幾nā年，有--lah！政府官員來來去去看幾nā pái，到今á日災害kāng款照時來。這mā親像「狗吠火車」kāng款，mô͘-nó͘-sâi。

真正「狗吠火車」ê鏡頭m̄-bat看--過，狗kám chiâⁿ實有影hiah-nī gōng，kiám-chhái有影有chit款tāi。
Siau Lah-jih厝內飼一隻狗á，伊真顧家，看有koh樣ê人a̍h是汽車chhāi tiàm門kha口，伊to̍h隨時吠出聲來kā阮提醒，這是伊khiáu ê所在。M̄-koh伊有一項hām hit隻吠火車ê狗kāng款趣味心適ê個性，m̄是伊ē吠火車，是伊ē吠siān-thâng-á，siān-thâng-á nā tī壁堵sô，伊to̍h想辦法boeh jiok kah tio̍h，jiok bē tio̍h，頭殼to̍h gia̍h koân-koân，háuⁿ、háuⁿ、háuⁿ，吠幾nā聲，sian吠mā無lō͘用，只好tiām-tiām覆tī土kha bóng等，心適--ho͘ⁿh！趣味ê一隻狗á。




### 【註解】

|詞|解說|
|吠|Pūi。|
|Mô͘-nó͘-sâi|無lō͘用。|
|Siān-thâng-á|Siān-ang-á，『壁虎』。|
|壁堵|Piah-tó͘。|
|Sô|Pê，爬。|
|Jiok kah tio̍h|『追到為止』。|
|Gia̍h koân-koân|『抬得高高的』。|
