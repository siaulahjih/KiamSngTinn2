---
chapter: 鹹酸甜第2冊
title: 附19. Súi，súi無10 chn̂g；bái，bái無ka-nn̂g
author: Siau Lah-jih
date: 2021-06-29
category: chheh
show_chapter: 0
layout: post
toc: true
---

## 〈附19〉
# Súi，súi無10 chn̂g；bái，bái無ka-nn̂g
> **Súi, súi bô cha̍p-chn̂g; bái, bái bô ka-nn̂g**

Lán tī社會行踏，tiāⁿ-tiāⁿ會tú著2種人，1種開嘴就chhèng gah lia̍h bē tiâu，bē輸chit-má天公i leh做，ta̍k項i都信心滿滿，連天頂ê金星烏星漏屎星，i lóng 有法tō͘挽落來袋tiàm lak袋á內；1種tú好倒péng，tú著tāi-chì，未曾hoah贏先認輸，1個人kiu-kiu lún-lún，感覺天地闊bong-bong，lóng無i容身ê所在，出門m̄是tú著阻礙就是踏著狗屎！

論真，人1方面ài有自信，另方面mā ài謙細。自信，是lán人受造，原本就充滿各種潛能，需要好好á去發揚；謙細，是因為lán人ê能力實在有i本質的ê限制，bē-sái講是無所不能。M̄-koh自信kap謙細lóng m̄-thang siuⁿ過頭，án-ni，顛倒會變做無價值ê狂妄kap自卑。

你無聽人講：「Súi，súi無10 chn̂g；bái，bái無ka-nn̂g。」你beh chhōe 1個súi gah斷tiám-iām ê人，m̄是絕對無--lah，ah都iáu未出世--哩；kāng款，你beh揀1個bái gah無1塊tio̍h --ê，mā是chiâⁿ困難，因為lám-lám馬，i kám就無1 步踢--hio͘h！


### 【註解】

|詞|解說|
|10 chn̂g|10全，cha̍p chn̂g。|
|Ka-nn̂g|完全。|
|挽落來|『摘下來』。|
|袋|Tē。|
|倒péng|倒反。|
|謙細|Khiam-sè，謙虛細膩，顧謙細膩。|
|狂妄|Kông-bōng。|
|斷tiám-iām|1點缺點都無。|
|Lám-lám|身體bái，物件無堅固。|
