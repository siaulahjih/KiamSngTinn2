---
chapter: 鹹酸甜第2冊
title: 附38. 輸人m̄輸tīn，輸tīn pháiⁿ看面
author: Siau Lah-jih
date: 2021-07-18
category: chheh
show_chapter: 0
layout: post
toc: true
---

## 〈附38〉
# 輸人m̄輸tīn，輸tīn pháiⁿ看面
> **Su lâng m̄ su tīn, su tīn pháiⁿ-khòaⁿ-bīn**

民間文學有1個特色，就是tī流傳ê過程中，tiāⁿ-tiāⁿ會因為種種原因，發生1 kóa變化，親像地頭無kâng、腔口有別、行業相差、年齡不同，有kóa所在就會產生tām-po̍h-á 精差；俗語mā是án-ni，che，lán m̄-thang講siáng tio̍h siáng m̄ tio̍h，lán ài知，che正正就是民間文學自然生thòaⁿ ê現象。

可比講，「輸人m̄輸tīn，輸tīn pháiⁿ看面」這句，意思真明，是leh講khah早迎神出tīn頭ê時，就準講普通時á人khah少、khah趁無食，tú著神明生鬧熱，kui角勢ê人mā是ài相合sio-kēng，kap人拚--1-下，表現1下á團結ê精神，爭1個á面子--leh。雖bóng激氣好勝不免開錢ná沙螺á殼，siuⁿ過頭討債，m̄-koh用現此時「社區營造」ê角度來kā考，oan-na有i可取ê所在。

這句真熟ê俗語，頂日á巫義淵兄kap我phò-tāu ê時特別提起，講原來應該是「輸人m̄輸thīn，輸thīn pháiⁿ看面」，thīn，就是「相thīn」、「thīn你」ê thīn，意思是人做會到--ê，i mā無leh軟，mā tòe-á到到！

所以，「輸人m̄輸thīn」就是講人雖bóng khah han-bān，tú著需要出錢出力ê時chūn，嘴齒根咬--leh，看是beh án-chóaⁿ chhiàng-tù，絕對thīn到底！這個解說，無一定是指拚tīn頭，是強調人合力做tāi-chì真團結真A-sá-lih，尤其是公益的ê善事，lóng無第二句；想--起來koh-khah 有通--neh。

另外，這句俗語iáu有1種khah粗ló͘ ê講法，就是「輸人m̄輸tīn，輸tīn lān-chiáu面」，有影真限制級，m̄-koh lán ài知，「限制級」ê表現方式soah tú好是民間文學ê 1種Ma-khuh--neh；另工有機會lán chiah來專題報告1 kóa這種hoān-sè會教pháiⁿ gín-á大細ê俗語。


### 【註解】

|詞|解說|
|腔口|Khiuⁿ-kháu。|
|迎神|Ngiâ-sîn。|
|Sio-kēng|互相支援幫忙。|
|巫義淵|Bû Gī-ian。|
|Chhiàng-tù|『放話』。|
|A-sá-lih|『乾脆』。|
|Ma-khuh|Mark，『標誌』。|
