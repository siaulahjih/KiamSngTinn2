---
chapter: 鹹酸甜第2冊
title: 附15. 好心好行，無衫thang穿
author: Siau Lah-jih
date: 2021-06-25
category: chheh
show_chapter: 0
layout: post
toc: true
---

## 〈附15〉
# 好心好行，無衫thang穿
> **Hó-sim hó-hēng, bô saⁿ thang chhēng**

Lán tiāⁿ-tiāⁿ感覺，現此時ê社會真正是破病--lo͘，而且症頭不止á沈重，pháiⁿ人chhòan做都是hit種pháiⁿ失德、夭壽骨ê tāi-chì，好好1個cha-bó͘ gín-á，無冤無仇，kā人縛、kā人chàm、kā人tīⁿ死m̄打緊，koh稱錘掛掛--leh，kā人擲落去臭水溝á！Chiah-nī匪類ê àu kha-siàu，官廳lia̍h i bē著，法律治i無法，實在hō͘人giâu疑「惡有惡報」是m̄是講假--ê？

進1步，lán kā看，hiah-ê烏道ê『大哥大』，toh 1個m̄是出門烏頭á車BENZ，kui日lu過來lu過去，chhē空chhē縫專門就是beh hip--你、食--你、烏星--ê sa--起-來，piàng--你！這種烏心烏lok肚--ê m̄成人，一不做二不休，倒手iap手槍，正手孫中山蔣介石sa leh揮，講是民主民主，chit-má由i來做主，致使按台灣頭到台灣尾，ta̍k間議會lóng bē輸lô͘-môa連鎖店，1 kho͘ 1 kho͘ lóng hut gah油sé-sé，1 kâiⁿ 1 kâiⁿ lóng食gah肥chut-chut！

反倒tńg--來-看，hiah-ê安分守己，好tāi-chì做kui牛車ê善良人，顛倒tiāⁿ-tiāⁿ無tap無sap，有ám糜á thang度3頓就謝天謝地--lo͘！莫怪古早人，米粉包餡──bē做--得，開嘴án-ne keng-thé：「好心--ê倒leh 餓，pháiⁿ心--ê戴王帽」、「做惡做毒，騎馬lo̍k-kho̍k，好心好行，無衫thang穿」！


### 【註解】

|詞|解說|
|行|Hēng，『品性』。|
|Chhòan做|Án-chóaⁿ做，kiàn做。|
|M̄打緊|M̄ táⁿ-kín，『不止如此』。|
|匪類|Hâm土匪kāng類。|
|Àu kha-siàu|Àu腳色，敗類。|
|BENZ|Biàn-juh，『賓士』。|
|Lu過來lu過去|『駛來駛去』。|
|烏心烏lok肚|『黑心肝』。|
|Iap|藏tī後壁。|
|Lô͘-môa|流氓。|
|1 kho͘ 1 kho͘ lóng hut gah油sé-sé|1-ê 1-ê lóng食kah 油sé-sé。|
|無tap無sap|無siáⁿ-mih。|
|Ám糜á|『稀飯』。|
|餡|Āⁿ。|
|Keng-thé|用話諷刺。|
