---
chapter: 鹹酸甜第2冊
title: 046. 台灣土，軟；軟土，深掘
author: Siau Lah-jih
date: 2021-04-16
category: chheh
show_chapter: 0
layout: post
toc: true
---

## 〈046〉
# 台灣土，軟；軟土，深掘
> **Tâi-oân thô͘, nńg; Nńg-thô͘ chhim ku̍t**

台灣好所在，四季如春，人人phah-piàⁿ gâu吞忍，勤儉惜性命，驚死m̄敢hām人piàⁿ，牛椆內ē-hiáu tak牛母，牛椆外口是一隻gōng牛，tn̄g tio̍h hông欺負，bē-hiáu hām人議論，kan-taⁿ一直lún、lún、lún，m̄知leh忍siáⁿ siâu？忍到尾--á，soah hō͘人騎tiàm頂頭，因為你「台灣土，軟」，ē-sái-tit「軟土深掘」。

台灣雖bóng是好所在，土肉好，好種作，農產品質chē koh好，外銷thàn錢真正chē；談科技，mā bē-bái，外匯存底lóng是ùi chia來；講民主to̍h有面子，ta̍k-ê siāng愛，nā是bē爽，講一句民主to̍h ē-sái-tit o͘-pe̍h來，警察nā是惡khia̍k-khia̍k，人民to̍h刺giâ-giâ。到尾--á社會成本m̄知boeh算siáⁿ人ê gia̍h？

講--á講，台灣人實在有本領，政府官員m̄驚人民，貪污酷刑lóng總來；人民mā m̄驚政府，自力救濟抗爭tàn雞卵，oan-ke相爭chhìn-chhái péng。人民有氣魄，官員老神在在，驚siáⁿ-mih？Kāng款ê過程iáu m̄是一日一日來發生？

「台灣土，軟」，台灣人ê氣魄歸尾mā是軟，軟kauh-kauh，軟kah hō͘人欺負，iáu-koh m̄認輸。Kan-taⁿ boeh堅持『中華民國在台灣』，soah hō͘ in Chi-ná講咱ê台灣是in ê一省，有一工hō͘伊無講理，chhìn-chhái砲彈kā你pòng-pòng叫，koh hoah一聲a共--ê來，to̍h hō͘ lín驚kah軟siô-siô。「軟土，深掘」，台灣人ê工夫，悲慘！悲哀！

有智慧，有信心ê台灣人，心肝lia̍h ho͘在，做你免驚，無tī-tāi。

### 【註解】

|詞|解說|
|Gâu|『善於』。|
|外匯存底|Gōa-hōe chûn-té。|
|牛椆|Gû-tiâu，『牛欄』。|
|Lún|忍，忍耐。|
|Siáⁿ siâu|Siáⁿ-mih；不滿、siūⁿ氣ê時講ê粗魯話。|
|土肉|土地ê地質。|
|惡khia̍k-khia̍k|真pháiⁿ。|
|刺giâ-giâ|行為兇惡pháiⁿ應付。|
|Gia̍h|『份』。|
|Tàn|『擲，丟』。|
|Oan-ke相爭|『爭吵打架』。|
|Chhìn-chhái péng|隨隨便便抗爭，『動不動就抗爭』。|
|老神在在|『神色自如，不驚慌』。|
|Iáu m̄是|『還不是』。|
|Chi-ná|支那，『中國』。|
|軟siô-siô|『軟扒扒』。|
|心肝lia̍h ho͘在|『穩住心情』。|
