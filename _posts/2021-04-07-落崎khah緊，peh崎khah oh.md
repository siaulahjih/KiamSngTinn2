---
chapter: 鹹酸甜第2冊
title: 037. 落崎khah緊，peh崎khah oh
author: Siau Lah-jih
date: 2021-04-07
category: chheh
show_chapter: 0
layout: post
toc: true
---

## 〈037〉
# 落崎khah緊，peh崎khah oh
> **Lo̍h kiā khah kín, peh-kiā khah oh**

出門thit-thô，來到惠蓀林場tng-leh落大雨，有人bih tiàm涼亭á kha等待天清chiah boeh起程；阮chit-tīn m̄驚雨滴--ê，遊覽路線觀察了後，決定boeh去看水雞石。水雞石離停車場大約2-khí-lo͘h，來回點半鐘siuⁿ有夠--ah。一路平坦坦，無siáⁿ-mih peh崎落崎，空氣好，koh有雨聲，mā是一種滋味，老ang老bó͘，koh ná親像少年愛人á án-ne手牽手，也m̄驚人笑kah無尾liu。Hiông-hiông想tio̍h bih tī涼亭á hiah-ê朋友，這chūn in m̄知án-chóaⁿ想？無聊？憂愁？

來到北港溪邊，溜落去溪á底to̍h是水雞石，kám boeh落--去？有人án-ne問，既然來--lò͘ thài tio̍h koh問？M̄-koh落崎kám bē chiâⁿ pháiⁿ行？行看māi--leh chiah koh參詳！雖bóng leh落雨，路bē滑，彎彎斡斡bē pháiⁿ行，ta̍k-ê有講有笑一直搖，lóng無hioh，來到路ê盡pōng，目chiu一下lió，有影--ko̍h，一隻chheⁿ-ioh-á khû tī溪á底，可惜無牽金sûn，看一下真，原來是一粒大粒石，有成無成在人看，行路peh山運動chiah是目的。Taⁿ ta̍k-ê好來tńg翻頭，雨猶原chha̍p-chha̍p滴，無行mā bē soah--得。

『一、二、一、二、一』，『一、二、一、二、一』，chiah peh幾步á niâ，ná ē聲音soah tiām--去？M̄ tio̍h繼續『一、二、一、二、一』唸--落-去！

A̍h有法tō͘，都m̄是leh落山kong？Ah tio̍h--ho͘ⁿh！「落崎khah緊，peh崎khah oh。」Chit-mái to̍h有影事實khǹg tī目chiu前。Tú-chiah落崎ta̍k-ê m̄是講chiâⁿ輕鬆，chit-mái peh崎ta̍k-ê to̍h peh kah phīⁿ-phēⁿ喘。真ka-chài，平常時有leh運動，這款ê路站是無礙--tio̍h，m̄-koh對王校長hām呂老師in二對ang-bó͘，to̍h peh kah ē呼雞bē pûn火--ah。

Peh山運動，對半ló老ê人來講是一項考驗。這段路並無崎，所以落山chiâⁿ輕鬆，路頭mā無遠，講peh崎khah oh ê人，實在tio̍h khah捷運動--leh。Nā無有一工去peh tio̍h「前嶺未是崎，後嶺崎過壁」ê高山時，m̄ tio̍h-ài hoah救人--lò͘。

### 【註解】

|詞|解說|
|落崎khah緊|Lo̍h-kiā khah-kín，『下坡較快』。|
|Peh崎khah oh|『爬坡較難』。|
|Tng-leh|『正在』。|
|Bih|『躲避』，『躲』。|
|Bih tiàm|『躲在』。|
|水雞|Chúi-ke，『青蛙』。|
|水雞石|『青蛙石』。|
|平坦坦|Pêⁿ-tháⁿ-tháⁿ。|
|愛人á|Ài-jîn-á。|
|Hiah-ê|『那些』。|
|北港溪|（M̄是tī北港--ō͘）。|
|溜落去|Liu落去。|
|Thài|『怎麼』。|
|斡|Oat，tńg彎。|
|Hioh|『休息』。|
|盡pōng|『盡頭』。|
|Lió|看，m̄是正式ê看。|
|Chheⁿ-ioh-á|青色ê水雞。|
|Khû|『蹲』。|
|牽金sûn|Khan-kim-sûn。|
|Khǹg tī|『擺在』。|
|無礙--tio̍h|Bô-gāi--tio̍h，無要緊。|
|Ē呼雞bē pûn火|『上氣不接下氣』，『可以呼叫雞，無法吹熄燈火』。|
|半ló老|Pòaⁿ-ló-lāu。|
|捷|『常常』。|
