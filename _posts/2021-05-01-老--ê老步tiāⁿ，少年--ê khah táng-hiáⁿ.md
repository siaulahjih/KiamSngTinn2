---
chapter: 鹹酸甜第2冊
title: 061. 老--ê老步tiāⁿ，少年--ê khah táng-hiáⁿ
author: Siau Lah-jih
date: 2021-05-01
category: chheh
show_chapter: 0
layout: post
toc: true
---

## 〈061〉
# 老--ê老步tiāⁿ，少年--ê khah táng-hiáⁿ
> **Lāu--ê lāu-pō͘ tiāⁿ, siàu-liân--ê khah táng-hiáⁿ**

彰化縣長杯網球賽，五月19 tī永靖高工舉行。阮學校組一隊教師組參加。第一場比賽由Siau Lah-jih hām陳幹事phah第二點，對手是仁愛國小ê少年老師，nn̄g-ē lóng 30 thóng歲niā-niā。Tī準備活動ê牽球過程中，to̍h發覺in ê實力bē-bái，boeh贏in無hiah-nī簡單。雖bóng陳幹事mā是少年人，m̄-koh khah欠比賽經驗，恐驚心情khah táng-hiáⁿ，壓力nā大，工夫to̍h展khah bē出--來。

Nn̄g-ê少年老師信心滿滿，看對方chit-ê老--ê phah球無lám無ne，Siau Lah-jih隨時決定戰略，to̍h kā阮陳幹事安搭兼鼓勵講：免驚場，死馬做活馬醫，照平常時án-ne to̍h ē sái，nā無Chhiàng-suh免phah強球，khoaⁿ-khoaⁿ-á是，慢慢á ka liô，hō͘ in ka-tī Àu-sái，a̍h是chhi̍h網á kha，ē記--得，to̍h是phah輸mā免緊張，taⁿ來開始。

一老一少年，無驚無hiáⁿ，phah--起來boeh死nā-hāiⁿ，m̄是giâ koân球，to̍h是kho̍k--一-下、kho̍k--一-下，安全球to̍h好。戰略果然有效，對方少年--ê m̄是抽to̍h是kòng，軟軟á球實在oh得抽，mā是kòng bē好勢，m̄是飛出場外，to̍h是lak tī ka-tī這pêng ê網á kha。Jú phah jú lia̍h-kông，jú輸jú m̄信siàⁿ，結尾6比3，in輸阮贏。比賽結束，握手互相o-ló，lín ê技術有夠chán，是lín讓手chiah hō͘阮贏；無--lah！無--lah！Iáu是老師你，「老--ê老步tiāⁿ」，阮少年--ê有影khah táng-hiáⁿ，ài hām你學習，感謝指導，有機會chiah koh請教。

「老--ê老步tiāⁿ，少年--ê táng-hiáⁿ。」實在有影，公平競爭chiah好，m̄-thang小人步數chiah ē sái--tit。Nā無，hō͘人講老奸、老鳥槌to̍h無價值--á。

### 【註解】

|詞|解說|
|Tiāⁿ|定力，定tio̍h。|
|Táng-hiáⁿ|粗心，不穩，情緒無穩定，心情晃來晃去。|
|牽球|Khan-kiû，『拉球』。|
|無lám無ne|無精神，bē猛chhè，『敏捷』。|
|戰略|Chiàn-lio̍k。|
|安搭|An-tah，『安撫』。|
|驚場|『怯場』。|
|Chhiàng-suh|機會。|
|Liô|輕輕á割，用利刀割。|
|Àu-sái|『出界』。|
|Chhi̍h|墜落（tūi-lo̍h）。|
|Hiâⁿ|『惶恐』。|
|Boeh死nā-hāiⁿ|無精神，『要死不死的』。|
|Giâ koân球|吊高球。|
|Kho̍k--一-下|『輕觸球』。|
|抽|抽球。|
|Kòng|殺球。|
|Oh|困難。|
|Lak|落。|
|M̄信siàⁿ|『不信邪』。|
|老鳥槌|Lāu-chiáu-thûi，『老狐狸』。|
