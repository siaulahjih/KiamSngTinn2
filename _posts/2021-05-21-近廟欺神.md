---
chapter: 鹹酸甜第2冊
title: 081. 近廟欺神
author: Siau Lah-jih
date: 2021-05-21
category: chheh
show_chapter: 0
layout: post
toc: true
---

## 〈081〉
# 近廟欺神
> **Kīn biō khi sîn**

拜六暗hō͘張大姊張老師請食喜酒了後，一陣朋友hōng講boeh唱KTV。Siau Lah-jih愛唱歌，厝內有裝一組音響，boeh唱to̍h來唱，周末sió-khóa消遣--一-下無妨，有khang-khòe bîn-á-chài chiah koh講。

Siau Lah-jih愛唱台語歌，開始放--落-去hit塊是「悲情ê城市」，ta̍k-ê唱kah歡歡喜喜；了後陳醫師來到--chit，伊講愛唱余天ê老歌，榕樹下、細雪，lóng是日本歌曲唱北京語，in講唱了chiâⁿ sòa-phah；後--來有人ka-tī chah來純正日本歌曲，伊是吳老師，ē-hiáu日本話，唱tio̍h日本歌有影真好勢，有日本人hit款khùi-kháu，ta̍k-ê lóng o-ló chán！Chán！Chán！有日本氣味。

Chán siáⁿ-mih？Iáu m̄是嫌ka-tī台灣ê水準khah kē，根本to̍h是看ka-tī無目地，明明to̍h是「近廟欺神」。「近廟欺神」to̍h是chit款ê無奈。講也莫怪，400年來，台灣人m̄-bat有ka-tī做主，文化在人thún踏，m̄是日本話，to̍h是北京語，chit-mái siāng時行台北華語（台灣國語），純正ê台灣話tī toeh？講--起-來替台灣人感覺chiâⁿ pháiⁿ勢，30歲以下，聲韻精差真chē，20歲以下，有--ê聽無台語是leh講siáⁿ貨，30以上--neh？講ē好勢ê讀冊人，kiám-chhái無jōa chē。親像Siau Lah-jih雖bóng寫台灣話好勢好勢，m̄-koh nā boeh用講--ê，to̍h m̄是hiah-nī gâu講話，ka-tī mā感覺chiâⁿ iàn-khì pháiⁿ勢。

唱歌唱到尾á，ta̍k-ê piàⁿ kah má-se má-se，Siau Lah-jih chiah開始輕聲細說，唱江蕙ê「人情味」：

人情ná水，冰霜ê滋味，人，生無súi，恨命運來chhòng-tī；

夜夜ê夢，ná有tiāⁿ-tiāⁿ lóng ē如意，心頭麻麻，無悲傷也無歡喜。

講tio̍h愛情，三分苦二分甜，雙人熟sāi，有人講這是天意；

多情食虧，得tio̍h siáⁿ-mih，想，to̍h費氣，無情人，nā有人ài，lóng hō͘--伊！

M̄知是我已經習慣過chit款孤單ê日子，m̄願koh為愛想bē開，艱苦無藥醫。

話nā是有投機，心事to̍h講kui暝，當做一款人情味！

輕聲唱soah chit tè台語歌，無疑悟soah hō͘ ta̍k-ê聽kah tiām-chut-chut，醉茫茫，ta̍k-ê一直kâ o-ló，ná ē chiah gâu唱，唱kah chiah好聽，pho̍k-á聲一直phah，一直催，tio̍h-ài koh唱一條台灣歌，chiah boeh放你soah。

原來m̄是聽無，是m̄願去學。台灣話chiah-nī súi，ka-tī m̄欣賞，kan-taⁿ講別人ê khah好聽，「近廟欺神」án-ne ná ē tio̍h？



### 【註解】

|詞|解說|
|Hōng|『起鬨』。|
|來到chit|來到chit-ê所在。|
|Sòa-phah|續phah，續拍，連續無想boeh停睏，接ē tio̍h『拍子』hō͘人有繼sòa--落-去ê意願，『拍子有連貫』，有連續性，『意猶未盡』。|
|Ka-tī chah|『自己攜帶』。|
|看ka-tī無目地|看ka-tī無ba̍k-tē，看ka-tī無起。|
|在人thún踏|『任人踐踏』。|
|Chit-mái siāng時行|現在最流行。|
|Tī toeh |『在哪裡』。|
|聲韻精差真chē|例（入音講bē輾tńg，g音無--去，m合嘴音收bē好勢…）。|
|人情ná水|Jîn-chêng-ná-chúi。|
|人，生無súi|Lâng，生做無美麗。|
|Chhòng-tī|『作弄』。|
|麻麻|Bâ-bâ。|
|費氣|Hùi-khì，『麻煩，白費力氣』。|
|Tè|『條』，計算歌曲ê量詞。|
|無疑悟|Bô gî-gō͘，『想不到』。|
|Tiām chut-chut|『靜悄悄』。|
|M̄是聽無|『不是聽不懂』。|
