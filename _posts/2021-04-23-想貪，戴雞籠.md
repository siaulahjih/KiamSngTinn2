---
chapter: 鹹酸甜第2冊
title: 053. 想貪，戴雞籠
author: Siau Lah-jih
date: 2021-04-23
category: chheh
show_chapter: 0
layout: post
toc: true
---

## 〈053〉
# 想貪，戴雞籠
> **Siūⁿ tham, tì ke lam**

阮崁頂庄hit班長青bat字班，每chi̍t-pái上課ê尾--á 5分鐘，lóng ē講chi̍t-pha笑話hō͘ in ta̍k-ê聽，in lóng聽kah chiâⁿ趣味。Eng暗講ê笑話是ùi洪惟仁老師ê台語經典笑話選--出-來-ê：

講有chi̍t-ê好gia̍h人去相命，相命仙--ê kā伊講：「你人，生做koân-chhiâng大hàn，頭大面四方，肚大居財王，妝妝--leh kài成皇帝，你有皇帝命--ō͘！」
自án-ne hit-ê好gia̍h人等boeh做皇帝，ta̍k工妝súi-súi，學行皇帝步，koh chhiàⁿchi̍t-kóa人行前tòe後助威風，宛然一位出巡ê皇帝。無幾年，家伙因為死坐活食一下iā了了，soah變做chi̍t-ê羅漢kha-á，ta̍k工sì-kòe lōa-lōa-sô。

有一工tī廟埕看戲，戲soah鼓--à伊iáu m̄徙kha，一直看人收戲籠，尾--á kah戲頭家熟sāi--起-來，頭家知影伊無thâu-lō͘，to̍h招伊學做戲。Chit-ê好gia̍h人羅漢kha-á，koh也有poaⁿ戲ê天才，ùi giâ旗軍á開始學，後來升做小生，kiàn nā poaⁿ戲有皇帝ê齣頭，lóng hō͘伊演皇帝ê角色。Poaⁿ一下久，soah有影chiâⁿ成皇帝pān。有一工，伊落後台照鏡看ka-tī ê打扮，chiah吐chi̍t-ê大氣講：「相命仙á講了有夠準，原來我有皇帝命都tio̍h！」

故事講soah，hiah-ê a-má級ê學生sòa嘴講：「想貪，戴雞籠。」

Tio̍h--ah！人，iáu是kha踏實地khah實在，像hit-ê好gia̍h人，有錢有財產iáu bē滿足，koh siàu想做皇帝！家伙賣了了chiah來做戲妝皇帝，koh iáu leh o-ló相命仙á ê話有夠準，實在笑死人。各位同學，m̄是咱該得--ê，千萬m̄-thang siàu想。Nā有簽六合彩ê人，siāng好m̄-thang簽，nā是無簽擋bē tiâu，咱to̍h mài簽hiah chē，sńg笑--一-下to̍h好。「想貪，戴雞籠」，chit-ê故事是真好ê教訓。

### 【註解】

|詞|解說|
|想貪，戴雞籠|這有chi̍t-ê故事，意思kap che ná像bô-kāng，可惜chhōe無資料。|
|Chi̍t-pha|故事、歌曲、詩ê單位叫chi̍t-pha。|
|Koân-chhiâng|『高挑』。|
|妝妝--leh|打扮一下。|
|Kài成|『非常像』。|
|Chhiàⁿ|『雇』，用錢chhiàⁿ。|
|宛然|Oán-jiân。|
|死坐活食|『坐吃山空』。|
|Iā了了|開了了。|
|Sì-kòe lōa-lōa-sô|『到處遊手好閒』。|
|Iáu m̄徙kha|Iáu m̄行開。|
|Giâ旗軍á|『跑龍套』。|
|皇帝pān|皇帝ê模樣。|
|Siàu想|Siàu-siūⁿ，『非份之想』。|
